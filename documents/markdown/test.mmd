<img src="media/image1.jpeg" style="width:3.86945in;height:2.11458in" />

Ekonomihögskolan  
Företagsekonomiska Institutionen

FEKH29  
Examensarbete i Marknadsföring på Kandidatnivå

HT2014

Hållbarhet på Modet

En undersökning om gapet mellan konsumenters inställning till hållbar
utveckling och agerande gällande klädkonsumtion

Författare:  
Malin Elfström  
Stina Schmiedel  
Catarina Rydeborn Tapper

Handledare:  
Clara Gustafsson

Sammanfattning

Titel: Hållbarhet på modet - En undersökning om gapet mellan
konsumenters inställning till hållbar utveckling och agerande gällande
klädkonsumtion

Seminariedatum: 2015-01-15

Ämne/Kurs: FEKH29, Företagsekonomi: Examensarbete i marknadsföring på
kandidatnivå, 15 hp

Författare: Malin Elfström, Stina Schmiedel, Catarina Rydeborn Tapper

Handledare: Clara Gustafsson

Nyckelord: Hållbarhet, Hållbar utveckling, Hållbart mode, Inre
förhandling, Barriärer

Syfte: Syftet med studien är att skapa ökad förståelse för gapet mellan
konsumenters inställning till hållbar utveckling och agerande inom
klädkonsumtion.

Metod: Studien är en kvalitativ undersökning skriven med en abduktiv
forskningsansats som utgångspunkt vilken leder till en analys där
intervjudeltagarnas citat har en framträdande roll. Materialet har
analyserats utifrån ett hermeneutiskt synsätt. Vår empiriska data består
av tio semistrukturerade djupintervjuer.

Teoretiska perspektiv: Den teoretiska referensramen redogör för
grundläggande teorier gällande spridning av modetrender i samhället,
hållbar konsumtion och inre förhandling med sig själv.

Empiri: Empirin består av semistrukturerade djupintervjuer med tio
personer i åldrarna 20 till 30 år med ett intresse för hållbarhet.

Resultat: Gapet mellan konsumenters inställning till hållbar utveckling
och agerande inom klädkonsumtion existerar på grund av att de två
koncepten motstrider varandra på både individuella och kollektiva plan.
Gapet består av en motsägelse mellan mode och hållbarhet och därmed en
inre förhandling för individen som påverkas av en rad svårgenomträngliga
barriärer.

Abstract

Title: Sustainability in fashion - A qualitative study on the gap
between consumers’ interest in sustainability and their conduct in
clothing consumption

Seminar date: 2015-01-15

Course: FEKH29, Bachelor Thesis in Business Administration,
specialization in marketing, Undergraduate level, 15 ECTS

Authors: Malin Elfström, Stina Schmiedel, Catarina Rydeborn Tapper

Advisor/s: Clara Gustafsson

Key words: Sustainability, Sustainable development, Sustainable fashion,
Internal negotiation, Barriers

Purpose: The purpose of the study is to increase understanding
concerning the gap between consumer’s interest in sustainability and
their conduct in clothing consumption.

Methodology: This is a qualitative study written with an abductive
research approach as a point of departure, which leads to a quote-driven
analysis. The material has been analyzed from a hermeneutic,
interpretive point of view. The empirical data consists of ten
semi-structured in-depth interviews.

Theoretical perspectives: The theoretical framework describes general
theories regarding dissemination of fashion trends in society,
sustainable consumption and internal negotiation with one self.

Empirical foundation: The empirical data consists of semi-structured
in-depth interviews with ten people aged between 20 to 30 years with an
interest in sustainability.

Conclusions: The gap between consumers’ attitude towards sustainability
and their conduct of clothing consumption exists due to the two concepts
contradicting each other on both individual and collective levels. The
gap consists of a contradiction between fashion and sustainability and
thus creates an internal negotiation for the individual whom in turn is
affected by several impenetrable barriers.

Förord

Vi vill tacka de personer som medverkat i vår studie. Vidare vill vi
rikta ett stort tack till vår handledare Clara Gustafsson, som under
arbetets gång bidragit med värdefulla kommentarer, konstruktiv kritik
och insiktsfulla råd.

Lund 2015-01-12

Malin Elfström

Stina Schmiedel

Catarina Rydeborn Tapper

Innehållsförteckning

1.  Introduktion 8

1.1 Definitioner 8

1.2 Problemformulering 8

1.3 Syfte 10

2\. Metod 11

2.1 Forskningsansats 11

2.2 Vetenskapligt förhållningssätt 11

2.3 Forskningsmetod 12

2.3.1 Datainsamling 12

2.3.2 Tillvägagångssätt 13

2.4 Källkritik 16

3\. Teori 17

3.1 Gapet mellan hållbarhetsintresse och klädkonsumtion 17

3.2 Kollektivt perspektiv 19

3.2.1 Trickle-Down Theory 19

3.2.2 Consumer Culture Theory 20

3.2.3 Hedonistiska behov 21

3.3 Individuellt perspektiv 22

3.3.1 Självkoncept 22

3.3.3 Kognitiv dissonans 23

4\. Empiri och analys 25

4.1 Vad innebär hållbar utveckling? 26

4.1.1. Introduktion till intervjudeltagarnas shoppingvanor 26

4.1.2. Hållbarhet, vad innebär det? 26

4.1.3. Hållbarhet inom mode 27

4.2. Hur tänker och agerar man som individ? 29

4.2.1. Förhandling med sig själv 29

4.3. Vilken betydelse har vår omgivning? 32

4.3.1 Trenders spridning i samhället 32

4.3.2 En god gärning 33

4.4. Vilka är barriärerna? 34

4.4.1. Varför är det enklare med ekologiska livsmedel? 35

4.4.2. Bristande kunskap och misstro 35

4.4.3 Tillgänglighet och utbud 37

4.4.4. Hur stor betydelse har priset? 39

5\. Slutsatser 41

6\. Rekommendationer till vidare forskning 43

7\. Referenser 45

8\. Bilagor 48

8.1 Intervjuguide 48

1.  Introduktion

1.1 Definitioner

*Corporate Social Responsibility (CSR)* syftar till hur företag tar
ansvar för den påverkan de har på samhället (European Comission, 2014).

*Ekologisk odling,* vilket inkluderar spannmål, bomull och övriga
grödor, beskrivs enligt livsmedelsverket som odlingar där konstgödsel
och kemiska bekämpningsmedel inte används (Livsmedelsverket, 2014).

*Ekologisk mat* beskrivs enligt livsmedelsverket komma från odlingar där
konstgödsel och kemiska bekämpningsmedel inte används. Djurfoder är i
huvudsak producerat på den egna gården och det är av stor vikt att
djuren får vistas utomhus och får utlopp för sina naturliga beteenden
(Livsmedelsverket, 2014).

*Fairtrade* är en oberoende certifiering som syftar till att skapa
bättre förutsättningar, genom bland annat förbättrade arbets- och
levnadsvillkor, för odlare och anställda i länder med utbredd fattigdom
(Fairtrade Sverige, 2014).

*Fast fashion* kallas den affärsstrategi som syftar till att
tillfredsställa kunderna så snabbt som möjligt med det senaste modet.
Uppkomsten är ett resultat av att modet från modevisningarna sprider sig
till allmänheten direkt via digitala medier, vilket medfört ett ökat
tryck på modeindustrin som måste leverera det senaste modet på bara
några veckor. (Bhardwaj & Fairhurst, 2010)

*Hållbar utveckling* är, enligt Bruntlandskommissionens rapport från
1987, *"En utveckling som tillfredsställer dagens behov utan att
äventyra kommande generationers möjligheter att tillfredsställa sina
behov"* (FN, 2012). Begreppet innefattar tre dimensioner; ekologisk-,
social- och ekonomisk hållbarhet, vilka alla samspelar och stödjer
varandra (ibid.).

*Hållbart mode* innebär kläder, skor och accessoarer som tillverkas,
marknadsförs och används på ett hållbart sätt med hänsyn till
miljömässiga, etiska och socioekonomiska förhållanden
(Ghttp://www.ub.umu.se/skriva/skriva-referenser/kallhanvisningar-harvardreen
Strategy, 2014).

1.2 Problemformulering

Mode och hållbarhet kan enligt Fletcher (2015) ses som en relation av
fiendskap; ju mer mode desto mindre hållbarhet. Fletcher (2015)
diskuterar hur modeindustrin i sig är långt ifrån hållbar med sin
massproduktion och överkonsumtion. Trots detta är mode och hållbar
utveckling två koncept som idag blir allt mer förekommande tillsammans
(Gwozdz et. al, 2013). Mode är ständigt aktuellt och intresse för
hållbar utveckling är en växande trend som gör allt fler medvetna och
engagerade kring arbetet för en långsiktigt bättre framtid (ibid.). Ur
ett kritiskt perspektiv kan mode och hållbarhet gemensamt ses som en
paradox då de två koncepten motstrider varandra starkt (Fletcher, 2015,
15-24). Utöver kända problem inom modeindustrin så som vattenkonsumtion,
transporter och dåliga arbetsförhållanden, är idag även överkonsumtion
av fast fashion ett växande problem (Entwistle, 2015, 25-32).
Överkonsumtionen bidrar till stort slöseri med avfall och soptippar av
kläder och allt på bekostnad av miljön (ibid. 25-32).

Dagens unga svenskar är enligt Gwozdz et. al. (2013) miljömedvetna, men
medvetenhet och ett bry för miljön resulterar inte nödvändigtvis i
agerande. Young et. al. (2010) menar att det råder ett gap från
konsumenters inställning och värderingar till faktiska handlingar och
att olika faktorer så som tid, pris och tillgänglig information påverkar
beslutsprocessen. Även Kozar & Connell (2013) visar på ett gap mellan
konsumenters inställning och klädkonsumtion gällande sociala problem
likt hållbar utveckling. Att ha kunskap i frågan och aktivt bry sig
behöver inte resultera i ett visst agerande. Chan & Wong (2012) finner
även de ett gap mellan värderingar och agerande och menar att folk är
mer benägna att handla ekologiskt när det kommer till mat då detta mer
direkt påverkar individen gällande hälsa och välmående.

Utifrån diskussionen från tidigare forskning i frågan tyder vi ett
fenomen att konsumenter kan anse hållbarhet vara en mindre värdefull
faktor vid köp av kläder än attribut som till exempel pris, kvalitet,
eller passform. Motsägelsen i mode och ett intresse för hållbar
utveckling är intressant, inte minst ur ett konsumentperspektiv. Det är
trots allt här, med grund i både ett kollektivt och individuellt
perspektiv, som besluten till köp tas. Många företag i modeindustrin
arbetar redan med hållbar utveckling genom Corporate Social
Responsibility (CSR), med exempelvis framtagande av kollektioner i
ekologisk bomull och bättre arbetsförhållanden. Att köpa hållbart
producerade kläder från företag som arbetar aktivt med hållbarhet är ett
steg i rätt riktning, men Fletcher (2015) menar att den höga
konsumtionen av kläder fortfarande är ett icke-hållbart agerande i sig
och överskuggar arbetet för förbättring företagen gör idag. Av denna
anledning ser vi konsumenters inställning och agerande i frågan vara av
stor betydelse och en viktig ingång för att skapa betydande förändring.

Med grund i ett brinnande intresse för både mode och hållbarhet, och med
ett bry för dess motsägelse, vill vi bidra med värdefull forskning i
frågan. Efter att ha fördjupat oss i ämnet och studerat problemet ur
olika perspektiv, kan vi konstatera att det finns ett tomrum att fylla i
forskningen. Det finns åtskilliga modeller och teorier gällande
konsumentattityder och konsumentbeteende, men däremot finns det ingen
tydlig generell teori på steget mellan en inställning till ett visst
agerande inom konsumtion. Denna lucka anser vi naturlig då flera externa
och interna faktorer påverkar konsumenter vid olika typer av köp och
därför är något som är svårt att observera och forma till generella
teorier eller modeller. Därför anser vi det vara av vikt att undersöka
orsakerna till gapet inom olika kategorier för att få en djupare
förståelse för konsumenters väg från tankar, känslor och intentioner
till faktiskt agerande.

Som ett kunskapsbidrag till tidigare forskning ämnar denna studie att
undersöka hur konsumenter förhåller sig till hållbar utveckling och
studera vilka faktorer som påverkar dem vid inköp för att få större
förståelse för deras val och handlingar.

Ur vår problemformulering har således följande frågeställning utformats:

-   *Varför existerar ett gap mellan konsumenters inställning till
    > hållbar utveckling och agerande gällande klädkonsumtion och vad
    > består detta gap av?*

Studiens frågeställning behandlas med hjälp av kvalitativa
djupintervjuer, vilka som empiriskt material jämförs och diskuteras med
framtagna teorier inom hållbarhet och mode.

1.3 Syfte

Vår forskning syftar till att skapa ökad förståelse för gapet mellan
konsumenters inställning till hållbar utveckling och agerande gällande
klädkonsumtion.  
  
1.4 Disposition

Efter introduktionsavsnittet (1) som behandlar definitioner,
problemformulering och syfte, följer ett metodavsnitt (2) där det
redogörs och motiveras för de metodval och tillvägagångssätt för
insamling av material som ligger till grund för utformningen av studien.
Därefter följer ett avsnitt där framtagen teori presenteras (3).
Teoridelen är främst framtagen med hjälp av vetenskapliga artiklar som
publicerats av forskare inom ämnet. Teorin följs av ett empiri- och
analysavsnitt (4) där insamlat material från utförda intervjuer
presenteras och analyseras utefter valda teorier. Studien knyts därefter
samman med ett avsnitt där slutsatser, baserade på diskussionen i
analysen, presenteras (5). Avslutningsvis ger vi våra rekommendationer
till fortsatt forskning i frågan (6).

2\. Metod

*Till vår studie har vi valt en kvalitativ metod med en
interpretivistisk kunskapssyn. Då syftet är att få en ökad förståelse
för gapet mellan konsumenters inställning till hållbarhet och faktiska
handlingar har vi valt ett hermeneutiskt synsätt med en abduktiv
forskningsansats som utgångspunkt. Metodavsnittet som följer beskriver
mer utförligt den metod som används som grund för studien.*

Metodavsnittet inleds med vår forskningsansats (2.1). Därefter följer
vetenskapligt förhållningssätt (2.2) och forskningsmetod (2.3), vilken
behandlar datainsamling och tillvägagångssätt. Avsnittet avslutas med
källkritik (2.4) innan studien fortsätter in i teorin.

2.1 Forskningsansats

Studien använder sig av en abduktiv ansats vilket är en kombination av
deduktion och induktion (Bryman & Bell, 2013, 34). Deduktiv teori utgår
från en förutsatt teori eller modell, varefter hypoteser formuleras och
testas mot verkligheten via observationer. Beroende på observationernas
resultat formuleras teorin eller modellen om alternativt förstärks (Le
Duc, 2007). Induktiv teori går motsatt håll och innebär att forskaren
observerar händelser eller beteenden, vilka senare generaliseras och
framkallar en sannolik slutsats (ibid.). Att välja en kombination av de
två ansatserna passar vår studies syfte bäst då abduktiv metod rör sig
mellan teori och observationer och låter dem byggas på och stärka
varandra. Då insamlad data från kvalitativa djupintervjuer jämförs med
rådande teorier för att undersöka huruvida erhållet material stämmer
överens med teorin och vice versa, är den abduktiva forskningsansatsen
aktuell för denna studie. Valet av ansats ligger i grund för metodvalet
av semistrukturerade hermeneutiska djupintervjuer och materialet som
hämtas från intervjuerna analyseras genom kopplingar till valda teorier
och observationer.

2.2 Vetenskapligt förhållningssätt

Interpretivism, även kallad tolkningsperspektivet, grundar sig i
uppfattningen att det finns en skillnad mellan resultat av
naturvetenskapliga försök och slutresultatet av hur människor faktiskt
beter sig (Bryman & Bell, 2013, 409). Interpretivism baseras på en
förståelse för mänskligt beteende medan dess alternativ, positivismen,
beskriver konsumenten som en rationell varelse och bortser från många
faktorer som leder till en mer komplex verklighet (ibid. 36). Av denna
anledning används interpretivism som utgångspunkt i studien då
intervjupersonernas svar kommer att användas för att få en ökad
förståelse för deras handlingar.

Hermeneutik är ett synsätt som baseras på förståelse (Bryman & Bell,
2013, 38). Ett hermeneutiskt tolkningssätt betyder att den som
analyserar en text försöker få fram textens mening så som dess
upphovsman/kvinna menat att den skulle vara (ibid. 38). Detta innebär
bland annat att hänsyn måste tas till hur, när och vilka sociala
kontexter som råder när materialet tas fram. Den som utför en intervju
måste vara öppen för oväntade och obekanta svar och samtidigt ge utrymme
för ett interaktivt utbyte intervjuare och intervjuperson emellan
(Vandermause, 2011). Då studien ämnar tolka och få en ökad förståelse
för intervjupersonernas upplevelser och tankar gällande hållbar
modekonsumtion tillämpas därför det hermeneutiska tolkningssättet.

2.3 Forskningsmetod

Studien ämnar utreda konsumenters förhållande till hållbar
modekonsumtion genom att individer berättar om sina upplevelser. Därav
är en kvalitativ forskningsmetod bäst lämpad för att kunna besvara
studiens syfte. Kvalitativ forskning studerar och tolkar individer och
deras syn på världen, samt utforskar hur människor upplever olika typer
av situationer och sociala sammanhang de ingår i (Lundahl & Skärvad,
2009, 108-109). Upplevelserna fångas under intervjuer vilka därefter
transkriberas till text. Vidare ingår textanalys i kvalitativ forskning
vilket motiverar valet ytterligare (Bryman & Bell, 2013, 390).

Studiens forskningsmetod grundas även i komparativ design, vilken är
aktuell då intervjupersonernas olika svar jämförs med varandra för att
vidare jämföras med rådande teorier. Komparativ design handlar, som
namnet indikerar, om jämförelse där metoder designas för att kunna
studera två eller flera olika fall, vilket i vår studie innebär
intervjupersonernas svar (Bryman & Bell, 2013, 89-94). Den komparativa
designen bidrar även med ett inslag av jämförelselogik vilken menar att
det går att få en bättre förståelse av en viss social företeelse om
denna jämförs mellan flera olika fall (ibid. 89-94). Återigen motiveras
designvalet då studien undersöker intervjupersonernas olika upplevelser
och agerande i en viss situation.

2.3.1 Datainsamling

Vid förberedande och framtagande av vår studies intervjumaterial
användes bland annat Cassell och Symon (2004) *Essential Guide to
Qualitative Methods in Organizational Research* som vägledning. Guiden
riktar sig främst till forskning inom organisationer men anses relevant
även för vår studie gällande motivering av metod, förberedelser och
utformning av intervju.

Då vår studie utgår från ett hermeneutiskt synsätt har vi valt
fenomenologiska djupintervjuer för att erhålla empiriskt material.
Fenomenologisk filosofi och tillvägagångssätt påpekar vikten av att
forskaren undanhåller egna antaganden under interaktionen med
intervjupersonerna för att undvika bias och att den intervjuades svar
färgas (Cassell & Symons, 2004, 12-20). Fenomenologin handlar om att se
saker och ting från intervjupersonens perspektiv (Bryman & Bell, 2013,
39) och för att få svar som är fullständigt intervjupersonens egna
tankar och känslor tillämpas därför ett fenomenologiskt synsätt.

För insamlande av empiri genomfördes semistrukturerade intervjuer. Detta
val motiveras med att studiens syfte är att undersöka ett specifikt ämne
men ändå ge utrymme för reflektioner och tankar som kan dyka upp vid
diskussion. Hermeneutiska intervjuer kan även vara strukturerade eller
ostrukturerade, men strukturerade intervjuer är relativt ovanliga inom
kvalitativ forskning då de bygger på en strikt mall med frågor som ämnar
leda till direkta svar på frågeställningen (Bryman & Bell, 2013, 474).
Möjligheten för intervjupersonen att utveckla och fördjupa sina svar
begränsas. Den ostrukturerade intervjun kan nästan sägas likna ett
samtal där intervjumanus mer eller mindre saknas och snarare bygger på
det samtal och de ämnen som uppkommer under intervjun (ibid. 475-482).
Det är därför möjligt att få väldigt varierande intervjuer om flera
personer ska intervjuas om samma ämne. En semistrukturerad intervju
utgår från att intervjuaren har en uppsättning av specifika teman denne
vill ta upp under intervjun. Intervjun är således en blandning av den
strukturerade intervjuns ordning och mall men även av den ostrukturerade
intervjuns möjlighet till att friare låta intervjupersonen svara,
reflektera och samtala med intervjuaren om ämnet (ibid. 475-482).

Studien, och därmed även intervjun, är inte avgränsad till en särskild
typ av mode eller typ av kläder eftersom plaggen i sig inte är det
viktigaste att undersöka. Det intressanta ligger inte i huruvida
intervjupersonerna köper ett par strumpor eller en dyr rock, utan i
intervjupersonernas tankemönster och resonemang gällande hållbarhet i
kombination med klädinköp.

2.3.2 Tillvägagångssätt

Efter att relevanta teorier inom studiens ämnesområden identifierats
utformades en intervjuguide. Intervjuguiden delades in i fem
huvudkategorier som behandlas i följande ordning; hållbarhet i
allmänhet, individen som konsument, shopping, mode och slutligen
hållbarhet inom modekonsumtion.

För att få en mer generell uppfattning om intervjupersonernas vanor och
syn på shopping och hållbarhet placerades mer allmänna frågor tidigt i
intervjun för att efter hand gå in djupare och mer specifikt på ämnen
som undersöker studiens syfte. Vi anser det vara av vikt att utreda
intervjupersonernas uppfattning av begreppet hållbar utveckling och
hållbarhet då det inte finns en klar och tydlig definition av termen,
utan kan variera beroende på person och situation där det används.
Hållbarhetsbegreppet ses därför som en viktig underfråga i
undersökningen då diskussionerna och intervjupersonernas uttalanden i
frågan grundar sig i deras egen uppfattning av hållbarhet.

Våra intervjuer är som tidigare nämnts semistrukturerade för att hålla
konversationen öppen för förändringar och följdfrågor beroende på
intervjupersonens svar. Intervjuguiden testades av de två som skulle
utföra intervjuerna. Efteråt diskuterades testintervjuerna för
eventuella förändringar, omformuleringar, tillägg eller borttag av
frågor. För att minska risken för tillrättalagda svar, utformades frågor
så att inget svar skulle kunna uppfattas mer korrekt än andra.

Därefter hittades lämpliga intervjupersoner för studien. Detta skedde
genom ett bekvämlighetsurval där sammanlagt tio män och kvinnor i
åldrarna 20-30 år kontaktades via email. Personerna är avlägset bekanta
och som vi har uppfattat har ett hållbarhetsintresse. Eftersom studien
utreder gapet mellan hållbara ideal och personernas faktiska agerande
inom området, anser vi det vara av större vikt att intervjupersonerna
har ett hållbarhetsintresse snarare än ett stort intresse för mode. För
att minska risken att intervjuerna eventuellt skulle färgas av tidigare
relationer, intervjuare och intervjuperson emellan, utfördes intervjun
alltid av de två uppsatsskribenter vilka inte har en tidigare relation
till intervjupersonen. Vi valde att använda oss av tio intervjuer som
utgångspunkt. Efterhand som intervjuerna utfördes ansåg vi oss få in bra
material och började nå mättnad redan efter åtta intervjuer, men valde
att genomföra alla tio för att försäkra oss om att ha tillräckligt med
användbart material. För att gardera oss mot händelsen att tio
intervjuer inte skulle vara tillräckligt hade vi ytterligare personer
redo för intervju om detta skulle vara nödvändigt.

Avgränsningen till intervjupersonernas ålder motiveras utifrån Gwozdz
et. al. (2013) uttalande om att köpkraften inom åldersgruppen 16-30 år
ständigt ökar och att det köpbeteende man har i unga år ofta följer med
vidare in i vuxen ålder. Gwozdz et. al. (2013) betonar även unga
människors trendkänslighet och deras medverkan till att skapa nya
trender, mycket tack vare deras skicklighet att kommunicera via nya
medier. Vi valde ett något modifierat åldersspann jämfört Gwozdz och
hennes forskarkollegor eftersom vi anser åldern 20-30 år vara mer
relevant då vi önskar intervjua personer som flyttat hemifrån och själva
sköter sina inköp, se tabell 1.

| Namn     | Ålder | Sysselsättning          | Bostadsort  | Längd på intervju |
|----------|-------|-------------------------|-------------|-------------------|
| Johannes | 28    | Doktorand               | Mindre stad | 37 min            |
| Tom      | 26    | Mjukvaruutvecklare      | Storstad    | 25 min            |
| Ingrid   | 23    | Student (Ekonomi)       | Mindre stad | 40 min            |
| Fredrik  | 23    | Student (Ekonomi)       | Mindre stad | 31 min            |
| Olivia   | 24    | Student (Ekonomi)       | Mindre stad | 28 min            |
| Isabelle | 23    | Frisör och modell       | Mindre stad | 36 min            |
| Julia    | 26    | Landskapsarkitekt       | Mindre stad | 35 min            |
| Rasmus   | 25    | Student (Civilingenjör) | Mindre stad | 37 min            |
| Amanda   | 26    | Student (Ekonomi)       | Mindre stad | 40 min            |
| Erika    | 25    | Student (Läkare)        | Mindre stad | 39 min            |

Tabell 1 Översikt av studiens intervjupersoner

Under intervjuerna närvarade alltid två uppsatsskribenter. Intervjuerna
utfördes till så stor del som möjligt i avskilda, lugna rum med så få
distraktionsmoment som möjligt. Ett undantag var en intervju som
utfördes i ett avskilt hörn på ett café. Till hands fanns alltid vatten
och fika för att skapa en mer avslappnad miljö. Av samma anledning
började intervjuerna alltid med allmän konversation för att få
intervjupersonen att känna sig avslappnad. De intervjuade ombads alltid
avsätta en timme till intervjun för att minska risken för stress och så
att de kände att de hade tid att svara på alla frågor i sin egen takt.

Under intervjun hade de två närvarande uppsatsskribenterna olika
uppgifter. Den ena personen förde intervjun medan den andra personen
antecknade, observerade och kom med eventuella följdfrågor. En person
gavs huvudansvaret för intervjun för att inte riskera att förvirra
intervjupersonen och för att minska risken för att tala i varandras mun.
Anteckningar togs på papper för att inte distrahera med ljudet från
knappande datortangenter. Intervjuerna spelades in med hjälp av ett
ljudupptagningsprogram installerat på närvarande Ipad och Iphone.
Intervjuerna varade mellan 25-40 minuter och varje intervju diskuterades
efteråt mellan uppsatsskribenterna för att klargöra huruvida nya frågor
eller aspekter dykt upp som borde tas upp i efterkommande intervjuer.
När intervjuerna var utförda transkriberades ljudfilerna och alla
intervjuer lästes igenom för att få en upprepning på vad som sagts vid
de olika intervjuerna.

Texterna jämförs och diskuteras kring valda teorier i vårt empiri- och
analysavsnitt. Först analyseras intervjupersonernas förhållning till
begreppen hållbarhet och hållbart mode för att undersöka vad begreppen
betyder för den enskilde intervjupersonen. Hur intervjupersonerna ser på
hållbarhet är viktigt i vidare analys då denna syn är utgångspunkt för
hur de förhåller sig till hållbarhet i sin vardag. Analysen delas sedan
likt teorin in i olika delavsnitt; ett delavsnitt som diskuterar
intervjudeltagarnas syn på hållbarhet och hållbar utveckling, ett
individuellt perspektiv, ett kollektivt perspektiv samt ett avsnitt om
barriärerna för gapet. Analysens fokus ligger kring de teorier och
aspekter som genererar störst diskussion under intervjuerna.

Kvalitativa undersökningar kan uppfattas som subjektiva till sin
karaktär (Bryman & Bell, 2013, 401-408). Detta scenario försöker vi
undvika genom att låta de intervjuare utan relation till
intervjupersonen utföra intervjun. Det kan även vara svårt att replikera
kvalitativa undersökningar (ibid. 401-408). Genom de semistrukturerade
intervjuerna ges möjligheten till mer flexibla intervjusituationer,
vilket innebär att vi ibland avviker från intervjuguiden om sådant
tillfälle ges. Detta kan försvåra replikerbarheten av våra intervjuer då
spontant uppkomna följdfrågor inte finns nedskrivna i intervjuguiden.
Detta förfarandesätt ger oss möjlighet att utveckla intervjupersonens
svar för att få en djupare förståelse.

Vad som också kan försvåra en replika av vår studie är personers
ständigt nya upplevelser och erfarenheter. Även om någon annan
intervjuar samma personer som deltagit i vår studie kan nya upplevelser
inträffa vilket gör att intervjudeltagarna kan ändra mening och
uppfattningar. Det kan leda till helt andra svar än de vi erhållit vid
tidpunkten för vår intervju. Detsamma gäller då nya intervjupersoners
upplevelser kan skilja sig mycket från de ursprungliga
intervjudeltagarnas, vilket kan ge upphov till helt andra tolkningar och
resultat. Vi är medvetna om denna risk och för att ge en inblick i hur
intervjuerna utformades bifogas intervjuguiden, se bilaga 1.

Då endast en liten grupp individer har intervjuats är det svårt att
generalisera och komma fram till allmänna teorier, något vi är medvetna
om i analysen. Istället för generaliseringar försöker vi finna likheter,
olikheter och gemensamma tankar och idéer hos intervjupersonerna.
Gällande transparensen handlar det om svårighet för utomstående att få
en inblick i hur undersökningen konkret planerats och utförts. Detsamma
gäller genomförandet av analysen i ett senare skede. Även detta är något
vi är medvetna om och för att öka transparensen för läsaren beskriver vi
vår metod så utförligt som möjligt.

2.4 Källkritik

Källorna som används i studien består främst av primärkällor och är
framförallt vetenskapliga artiklar av forskare inom valda områden. De
har i sin tur granskats genom så kallad referensgranskning (Peer
Review). Omnämns eller citeras andra forskare i en vetenskaplig artikel
letas ursprungskällan upp för att säkerställa citatets ursprung och
korrekta användande. Alla internetbaserade källor diskuteras och
granskas av oss för att säkerställa att det är relevanta källor med
säker avsändare. Utöver artiklar och internetbaserade källor förekommer
även några tryckta källor, som till exempel Bryman och Bells
*Företagsekonomiska Forskningsmetoder* (2013) för att ge stöd till
metodvalen. Källorna anses pålitliga till karaktär då de antingen är
publicerade genom vetenskapligt erkända tidskrifter eller är
rekommenderade av lärare vid Lunds Ekonomihögskola som lämplig
litteratur för denna typ av studie. Några källor bakom utvalda teorier
är något äldre men trots detta erkända inom ämnet och vi anser dem vara
aktuella än idag. Alla artiklar som valts ut anses tillföra värdefull
information som för arbetet och studien framåt.

Sammanfattningsvis presenterar metodavsnittet studiens abduktiva
forskningsansats, dess hermeneutiska tolkningssätt samt vår
forskningsmetod bestående av kvalitativa, semistrukturerade
djupintervjuer. Metoden förklarar utförligt datainsamlingen så att
läsaren får insikt i hur studien utförs. Till sist kommenteras kritiskt
valet av studiens källor. I nästa avsnitt presenteras den teori som
utgör grunden för studiens analysdel.

3\. Teori

*Teoriavsnittet behandlar flertalet teorier och begrepp relevanta för en
undersökning i varför konsumenter agerar som de gör gällande hållbarhet
och modekonsumtion. Då det som tidigare konstaterats finns en lucka i
forskningen och förståelsen kring hållbarhet och klädkonsumtion, är det
här vi vill bidra med vår kvalitativa undersökning. Utifrån vårt
empiriska material från intervjuerna vill vi förbättra förståelsen genom
att se hur applicerbar informationen är på presenterade teorier.
Diskussion gällande hållbarhet och modekonsumtion återkommer således
efter teoridelen i nästkommande avsnitt empiri, analys och slutsatser.*

Simmel (1904) menar att mode representerar hur individen försöker
kombinera två motstridiga tendenser i samhället; social jämlikhet och
önskan om individuell olikhet. Mode är i stort en produkt av social
efterfrågan även om objekten, det vill säga enskilda plagg,
representerar individuella behov (Simmel, 1904). Mode är således en
industri med många infallsvinklar för att förklara dess natur och
betydelse. Med detta som bakgrund väljer vi att dela upp teorin i tre
delar. I den första delen, gapet mellan hållbarhetsintresse och
klädkonsumtion (3.1), behandlas forskning om yttre faktorer som påverkar
beslutet i en inköpsprocess. I det andra avsnittet, det kollektiva
perspektivet (3.2), diskuteras först trenders spridning i samhället med
hjälp av Trickle-Down Theory och dess utveckling till Trickle-Across och
Trickle-Up och därefter Consumer Culture Theory, hedonistiska behov och
dess inverkan på klädkonsumtion. Den sista delen, det individuella
perspektivet (3.3), behandlar hållbarhet och mode ur infallsvinklarna
självkoncept och kognitiv dissonans.

3.1 Gapet mellan hållbarhetsintresse och klädkonsumtion

Som presenterats i studien problemformulering har ett gap mellan
konsumenters inställning till hållbar utveckling och deras faktiska
agerande och konsumtion konstaterats av flertalet forskare i ämnet.
Dessutom har det tagits fram teorier och bakomliggande faktorer till
detta fenomen, vilka presenteras i detta avsnitt.

Young et. al. (2010) beskriver ett gap mellan konsumenters
inställningar, värderingar och handlingar och presenterar en teori
bestående av fem hinder i beslutsprocessen; tidsfaktorer, priser, brist
på tillgänglig information, ansträngning med research och prioritering
av andra icke-hållbara kriterier. Att analysera och försöka förstå
varför hållbara värden har en svagare influens i beslutsprocessen när
det kommer till köp är nödvändigt för att kunna försöka förändra
konsumentbeteende mot en mer hållbar konsumtion (Young et. al., 2010).
Forskning har tagit fram en rad huvudfaktorer som bidrar till att
somliga konsumenter handlar mer hållbara produkter, nämligen att
konsumenten har starka miljövärderingar, hög kännedom om relevanta
miljöproblem, att hållbara produkter finns tillgängliga, men även att
konsumenten har tid att göra undersökningar och att de har råd att ta
kostnaderna (ibid.).

Likt Young et al. (2010) menar att andra icke-hållbara kriterier
prioriteras indikerar Butler och Francis (1997) att faktorer såsom pris,
stil, eller passform uppfattas som viktigare attribut för konsumenterna
i deras köpbeslut. De menar att trots uttryckt oro för miljön är
konsumenter begränsade i sitt engagemang gällande hållbart producerade
klädköp. I sina studier fann Bulter och Francis (1997) att även om
deltagarna indikerade att de hade miljövänliga attityder, var det 90
procent som aldrig eller endast ibland övervägde miljöaspekten när de
handlade kläder.

Kozar och Connell (2013) menar att det finns ett kunskaps-, attityd- och
beteendegap mellan konsumenters inställning och klädkonsumtion gällande
sociala problem såsom hållbar utveckling. Även om konsumenter både har
kunskap och aktivt bryr sig om sociala problem behöver det inte
nödvändigtvis resultera i ett visst beteende där man agerar hållbart
eller utefter företags sociala ansvarstagande.

Även Bonini & Oppenheim (2008) anger ett antal barriärer för att kunna
vara en miljövänlig konsument, nämligen brist på kännedom, negativa
uppfattningar, misstro, höga priser och låg tillgänglighet. I studien av
Joy et. al. (2012) visar det sig dock att stil är det största hindret
och att tillit, priser och tillgänglighet inte visat sig vara lika
problematiskt. Gällande prisfaktorn menar Chan och Wong (2012) att
modekonsumenter tenderar att koppla pris till högre kvalitet på
kläderna. Är priset för lågt kan det istället generera en
misstänksamhet, något som kan bli ett problem för hållbart producerade
kläder (ibid.).

Chan & Wong (2012) skriver att trots en positiv inställning i frågan är
modekonsumenter mindre benägna att köpa hållbart mode. De bekräftar
således återigen att det finns ett gap mellan värderingar och själva
beteendet. När det kommer till mat är människor mer benägna att handla
ekologiskt då detta påverkar konsumenten mer direkt gällande hälsa
(ibid.). När det gäller mode är det lättare att avvika från sina
värderingar då detta inte påverkar personen direkt gällande hälsa och
välmående. Chan och Wong (2012) menar även att modekonsumenter indikerar
att de är omedvetna om ekomode och att de endast har begränsad tillgång
till information. Samtidigt har de ett behov av att ha ekomode
lättillgängligt både fysiskt och för information för att bli mer
medvetna och förändra sitt beteende (ibid.).

Forskning har även gjorts nyligen på svenska ungdomar och undersökt
deras inställning till att köpa hållbart mode. Mistra, stiftelsen för
miljöstrategisk forskning, tog 2013 fram en vetenskaplig studie med
resultatet att många unga konsumenter vill köpa hållbart mode men anger
sig inte veta hur. Gwozdz et. al. (2013) drar även andra slutsatser från
studien, vilka är att ungdomarna upplever tillgång, pris och brist på
information som hinder för att göra medvetna val när de köper kläder.
Majoriteten visade en vilja att blir mer medvetna i köpen om de bara
fick mer trovärdig information (Gwozdz et. al., 2013).

Utifrån de olika forskarnas resultat går det således att utläsa ett
mönster om varför konsumenter inte köper hållbara varor. Faktorerna som
upprepade gånger beskrivs som hinder för konsumenterna att göra medvetna
inköp är den bristande tillgången av hållbara produkter, priser, bristen
på information om de sociala problemen och hur de hållbara produkterna
bidrar till förbättring.

3.2 Kollektivt perspektiv

Ur ett bredare perspektiv kan mode ses som en reflektion av samhället
och dess kultur. Hur vi ser ut och klär oss är ett kollektivt beteende
som speglar den sociala likheten vi formas av som individer i ett
samhälle (Szmigin et. al., 2009). Hur vi klär oss definierar inte bara
vårt uttryck som person utan även vår plats i samhället genom att visa
sin tillhörighet och relation till andra som har likadana preferenser
och intressen (ibid.). Det kollektiva perspektivet presenterar först
Trickle-Down Theory och dess efterföljande teorier (3.2.1) om hur
trender sprids i samhället, fortsätter därefter med Consumer Culture
Theory (3.2.2) och kulturell påverkan, för att avslutningsvis ledas in
på hedonism (3.2.3) och dess betydelse inom klädkonsumtion.

3.2.1 Trickle-Down Theory

Simmel (1904) menar att förändring i mode drivs av två motdrivande
krafter. Den första innebär att undergrupper försöker imitera och följa
trender i högre grupper för att klättra på den sociala stegen (Simmel,
1904). Stilar påbörjas således i högre klass och sipprar nedåt till
längre (ibid.). Den andra kraften innebär att de högre klasserna
ständigt tittar nedåt för att se om de imiteras och i så fall lämna
stilen och söka nya trender (ibid.). Denna spiral pågår ständigt och är
således en naturlig drivkraft för mode (ibid.).  Simmel (1904) menar
även kreativiteten i hur man klär sig till viss del överlämnas till
trendsättarna, men att detta dessutom blir en säkerhet för individen att
falla tillbaka på. Simmels (1904) idé tolkas i vår studie som att ett
val av plagg inte till fullo görs av den enskilda individen, utan att
det även finns en socialt accepterad person som gör detsamma och bär
likadana kläder, vilket eliminerar möjligheten att vara helt “fel” vid
kritisk granskning av sin omgivning, något som kan bekräfta teorin om
strävandet efter kollektiv tillhörighet.

Trickle-Down teorin är dock inte lika tydlig i moderna tider då
förutsättningar och vardag har förändrats (King, 1963). Den utvecklade
teknologin, och däribland användningen av internet, har bidragit starkt
till förändring då information om nya stilar och trender kan nå vanliga
konsumenter lika fort som det når kändisar (McCracken, 1985). Kopior och
imitationer på designerkläder kan tillverkas otroligt snabbt idag; från
att ha sett ett plagg på en modevisning till man kan hitta det i affären
kräver inte någon längre väntan (Bhardwaj & Fairhurst, 2010). Denna
teori kallas Trickle-Across då trenderna sprids horisontellt istället
för vertikalt i nedåtstigande led som i Trickle-Down. Konsumenter
tenderar att följa kändisar och ledare som är lika dem själva, vilket
gör att olika sociala grupper har olika trendsättare och att modet
därför rör sig bland medlemmar av samma grupp (McCracken, 1985).

Gällande hållbarhet som modetrend saknas idag tydliga och allmänt
välkända trendsättare som står för hållbart mode. Avsaknaden av sådana
förespråkare ger inte konsumenter någon att identifiera sig med och
ingen källa som influerar sociala grupper att kollektivt konsumera
hållbart mode (Beard, 2008). Beard (2008) skriver om hur före detta
varumärkeschefen för modekedjan Topshop, Jane Shepherdson, har uttalat
sig om vilka utmaningar etiska modeföretag står inför. Hon menar att
skuldkänslor inte leder till någon bestående förändring när det kommer
till mode, utan att det snarare handlar om begär och att det därför inte
går att förvänta sig att människor ska börja köpa kläder på grund av
altruistiska anledningar då plaggets utseende är den främsta anledningen
till köp (Beard, 2008). Shepherdsons uttalande uttrycker hur viktigt det
är med inspirationskällor för att skapa ett sådant begär och hur
individers driv att uppnå en viss identitet är den största källan till
förändring (ibid.). Vår tolkning utifrån denna diskussion är att en
förutsättning för att hållbart mode ska bli en ihållande trend och en
bestående faktor i olika gruppers klädkonsumtion krävs det att
offentliga personer blir förespråkade och inspirationskällor så att
hållbart mode sprids oavsett om det sker genom Trickle-Down eller
Trickle-Across.

Förändringen i mode kan även ta en tredje väg, nämligen Trickle-Up.
Field (1970) menar att Trickle-Down teorin inte fått tillräckligt med
bevisning för att kunna framställas som något annat är en hypotes med
förhållandevis låg användbarhet och menar att modetrender även går
nedifrån och upp inom sociala klasser. Field (1970) skriver om hur
extremer i modet ofta kommer från ungdomar som vill uttrycka till
exempel avvisande till de äldre eller som svar till behovet av att
uttrycka sin identitet. Ett bra exempel på detta är jeans, ett plagg som
ursprungligen användes av gruvarbetare och bönder som behövde slittåliga
kläder, men som uppmärksammades av andra och som idag även kan vara ett
dyrt designerplagg (ibid.). Field (1970) menar att den uppåtstigande
spridningen av trender handlar om att vissa subkulturer och grupper inte
är lika brydda om att följa massan, vilket gör dem mer risktagande och
innovativa och kan därav också bli trendsättare, oavsett egentlig avsikt
(Field, 1970).

För att undersöka om hållbart mode kan spridas som andra modetrender i
samhället är det av intresse att se till huruvida intervjupersonerna i
vår studie och deras klädkonsumtion överensstämmer med erkända teorier
om trenders spridning i samhället och huruvida hållbarhet är en trend
som kan beskrivas utifrån denna teori. Oavsett hur trender sprids och i
vilken riktning de går kan vi utifrån denna diskussion förstå att
samhället är av vikt i frågan och att det är av intresse att beakta
kultur och dess betydelse i samhället. Därför tar nästa del, om Consumer
Culture Theory, upp kulturell påverkan utifrån sociala normer och
värderingar.

3.2.2 Consumer Culture Theory

Consumer Culture Theory (CCT) behandlas bland annat av Arnould och
Thompson (2005) som i sin artikel ger en överblick av de studier som
gjorts på konsumenter i frågan de senaste 20 åren. Studierna ser till de
sociokulturella, symboliska, ideologiska samt erfarenhetsmässiga
aspekterna av konsumtion och syftar till att ge en grund för Consumer
Culture Theory (Arnould & Thompson, 2005). CCT representerar en samling
av olika teoretiska perspektiv som adresserar den dynamiska relationen
mellan konsumentens beteende, marknaden och kulturella betydelser.
Snarare än att se kultur som ett relativt homogent system där samhällets
invånare delar ett och samma sätt att leva och har samma värderingar,
utforskar CCT den heterogena fördelningen av betydelser, levnadssätt och
värderingar bland kulturella grupperingar (ibid.). Enligt Arnould och
Thompson (2005) är kultur grunden i konsumentens handlingar då den visar
på känslor och tankar, som i sin tur skapar olika tolkningar och mönster
i beteende.

Likt Arnould och Thompson (2005), menar Isenhour (2010) att människor är
sociala skapelser och att deras attityd, beteende och handlingar inte
endast speglar personliga värderingar och intressen, utan att de även är
formade av en komplex konsumentkultur. Kulturella värderingar,
traditioner och sociala normer påverkar hur människor konstruerar sin
egen identitet och här spelar deras konsumtionsval en stor roll
(Isenhour, 2010). Mode och klädstilar skiljer sig mycket åt i olika
delar av världen och kan ses som ett uttryck för olika kulturella och
sociala aspekter (ibid.).

Även Jackson (2005) menar att individuella beteenden är djup inbäddade i
sociala och institutionella kontexter och att människor påverkas mycket
av sociala normer och vad andra omkring dem säger och gör. Konsumtion
innefattar såväl processen av identitetsskapande som social
identifiering och åtskillnad (Jackson, 2005). Jackson (2005) hävdar att
materiella varor är viktiga för oss, inte enbart funktionellt, men även
för att de spelar en stor symbolisk roll i våra liv. Denna symboliska
roll av materiella varor innefattar en stor mängd av komplexa och
sociala konversationer om status, identitet, social samhörighet, normer
och personlig och kulturell mening (ibid.).

Jackson (2005) diskuterar också hur de flesta människor är inlåsta i
icke-hållbara konsumtionsmönster. Denna konsumentlåsning beror främst på
incitamentstrukturer, institutionella barriärer, ojämlikhet i tillgångar
och begränsade val, men kan också uppstå av vanor, rutiner, sociala
normer, förväntningar och dominanta kulturella värderingar (Jackson,
2015). Denna insikt tyder på en problematik och komplexitet för
förändringar i miljövänligt beteende och för att lyckas “låsa upp” gamla
mönster och beteenden och forma nya måste man enligt Jackson (2005) ha
en förståelse för den sociala komplexiteten.

> Kultur har oundvikligen en stor inverkan på mode och hur vi klär oss
> då den formar oss som individer, både hur vi agerar och vad vi har för
> konsumtionsmönster. Således är Consumer Culture Theory relevant för
> vår studie även om den är utförd på en grupp individer från samma land
> med övergripande samma kultur. För att få djupare förståelse för
> vilken betydelse den kollektiva samhörigheten har för klädkonsumtion
> inom den kultur de medverkande för vår studie lever i, går nästa del
> in på hedonistiska behov och konsumtion.

3.2.3 Hedonistiska behov

När ett grundläggande behov av kläder är uppnått kan en person gå vidare
och uppfylla ytterligare behov för självförverkligande (Psykologiguiden,
2015), till exempel kläder för att uppfylla ett behov att uttrycka sig
själv, sin stil och sin personlighet. Viljan att berätta om sin
identitet och visa vem man är genom användandet av en viss typ av
produkter kallas hedonistiska behov (Dahlen & Lange, 2009, 48-49). De
hedonistiska behoven handlar om social acceptans och behovet av att
uttrycka sin individualitet och tillhörighet, något som många idag gör
genom sin klädstil och sina klädval (ibid. 48.).

Forskare diskuterar hedonism och konsumtion ur olika vinklar. Soper
(2008) argumenterar för den så kallade ”alternativa hedonisten”. Denna
är delvis motiverad av altruism, vilket kan beskrivas som medmänsklighet
och osjälviskhet, och delvis av ett egenintresse i det nöje upplevelsen
av att konsumera annorlunda från massan ger (Soper, 2008). Rasmussen
(2014) diskuterar vidare hur just känslor gällande hållbar konsumtion
påverkas av upplevelsen runt omkring. Upplevelsen av köpet skapar ett
mervärde genom kombinationen av den känslosamma tillfredsställelsen och
den betydelsefulla upplevelsen (Rasmussen, 2014).

Hirschman och Holbrook (1982) definierar, på ett sätt som liknar
Rasmussens, hedonistisk konsumtion som hur konsumenten sammankopplar
olika sinnen och upplevelser såsom bilder, fantasier och känslomässig
upphetsning vid användandet av olika produkter. Författarna beskriver
hur känslomässigt begär dominerar praktiska motiv när det kommer till
val av en produkt (Hirschman & Holbrook, 1982). Vidare talar de om hur
motivationsforskare genom deduktion tydligt funnit kontexter där känslor
av kärlek, hat och svartsjuka dominerar vid konsumenters val över
ekonomiska aspekter (ibid.). Hirschman och Holbrook (1982) utgår även
från Singers (1966) uttalande där han påstår att hedonistisk konsumtion
är kopplat till en slags fantasivärld baserad på verkligheten. Med detta
i åtanke menar författarna att hedonistisk konsumtion baseras på den
verklighet konsumenten önskar existera, snarare än den som faktiskt
råder (Hirschman & Holbrook, 1982).

Forskarna Szmigin och Carrigan (2005) diskuterar hur konsumenter av
etiska varor kan sägas agera hedonistiskt på två skilda sätt. Det första
är för att erhålla personlig tillfredsställelse av det enskilda goda
köpvalet och det andra är den tillfredsställelse som erhålls genom
vetskapen om att köpet även bidragit med något gott för andra (Szmigin &
Carrigan, 2005). De diskuterar här två sätt att tolka hedonistisk
konsumtion när det kommer till etisk konsumtion; egoistisk och
universalisk hedonism (ibid.). Egoistisk hedonism bygger på att
individen endast agerar för att tillfredsställa sina egna känslor och
behov (Moore, 2013). Universalisk hedonism däremot är en blandning av
den altruism, det vill säga osjälviskhet, som Rasmussen (2014)
diskuterar, samt ett försök att maximera nyttan för den stora massan
snarare än att se till sig själv (Moore, 2013).

För att summera avsnittet om det kollektiva perspektivet gällande
klädkonsumtion kan konstateras att vår sociala omgivning har en
betydande roll för hur vi ser ut och att kultur har ett nära samband
till mode och hur konsumenter agerar. Detta är av stor betydelse i vår
studie, då det kan ha flera kopplingar till hur konsumenter värderar och
agerar när det kommer till hållbart mode. Av intresse är nu att i nästa
steg undersöka hur beslutsprocessen vid klädköp ser ut ur en snävare
vinkel, nämligen i tankarna hos konsumenterna på individnivå.

3.3 Individuellt perspektiv

På ett individuellt plan kan mode ses som ett sätt att uttrycka sig, att
visa vem man är eller vill vara och vad man har för personliga
värderingar och livsstil (Kaiser, 1997). Kläderna är ofta ett första
intryck när man möter andra människor och ett verktyg som visar på ens
uppfattning av en själv, men även ett sätt att påverka andras
uppfattning (ibid.). Det individuella perspektivet delas upp i en
diskussion kring självkoncept (3.3.1) och kognitiv dissonans (3.3.2) för
att studera hur individer kan förhandla med sig själv och agera vid
konsumtion.

3.3.1 Självkoncept

Kaiser (1997) diskuterar ett “självkoncept” som en del i hur vi
identifierar oss själva och vilken självkänsla vi har, både privat och
socialt. Evans (1989) menar att självkonceptet är en kombination av ett
fysiskt och mentalt “själv” vilket är väldigt användbart i diskussionen
kring klädkonsumtion då plagg bärs både fysiskt på grund av funktionella
egenskaper som värme och skydd, samt för emotionell förstärkning.

Enligt Kaiser (1997) kategoriserar vi ofta kläder som “jag” eller “inte
jag” och jämför oss med andra i samhället. Vi utvecklar vårt “själv”
genom sociala interaktioner då den respons vi får på våra kläder och vår
stil påverkar vår självkänsla (Kaiser, 1997). Denna respons och
observationer av vårt eget beteende används för att forma en image, vi
väljer kläder för att uppfattas på ett visst sätt av oss själva och
andra (ibid.). Om denna “roll” eller definition av sig själv inte uppnås
kan agerande med passande symbol, vilket kan vara kläder och utseende,
användas för att fullborda målet (ibid.). Mode och kläder, och även
attribut de äger, kan hjälpa oss från vår verkliga identitet till det
ideal vi vill uppnå (ibid.).

Vidare i frågan kan konceptet “multiple selves” diskuteras då individer
ofta har flera roller i olika kontexter och situationer (Gordon &
Gergen, 1968). Gordon och Gergen (1968) anmärker hur det inte enbart är
en strävan från ett faktiskt själv till ett idealsjälv, utan även hur
det kan vara en konflikt mellan sin uppfattning av sig själv, hur man
vill bli uppfattad och hur andra uppfattar en. Detta kompliceras även av
det faktum att en individ kan ha ett flertal roller att leva upp till
och att denne vill identifiera och uppnå ett idealt själv för varje
roll, samtidigt som omgivningen har olika uppfattningar och
förväntningar på rollerna (ibid.). Om ett klädköp inte överensstämmer
med synen på sin idealidentitet kan en annan psykologisk faktor kopplas
in, nämligen teorin om kognitiv dissonans, vilken diskuteras mer
ingående i följande avsnitt.

3.3.3 Kognitiv dissonans

Kaiser et. al. (1991) menar att det finns många möjligheter att forma
sin identitet idag då det moderna samhället cirkulerar runt konsumenter
och konsumtion. Det finns åtskilliga stilar, lookar och alternativ och
Kaiser et. al. (1991) uttrycker att konsumenter i ett postmodernt
samhälle står inför valmöjligheter, förvirring och kreativitet då de
måste förhandla om en image av sig själv.

Ibland kan flera motiv till ett köp gå i konflikt med varandra*.* Ponera
att en konsument har ett behov av att köpa ett plagg som ska bäras på en
middagsbjudning. Plagget ska helst vara hållbart tillverkat, snyggt för
ändamålet och inte skada plånboken alltför kraftigt. I många fall finns
inte just det typ av plagg som uppfyller alla kriterier just på den
plats där personen letar. Situationen kräver således en kompromiss och
en förhandling med sig själv om vad som är viktigast just i det aktuella
fallet (Festinger, 1957, 1-4).

Den beskrivna situationen kan förklaras med hjälp av teorin om kognitiv
dissonans (Festinger, 1957, 1-4). Kognitiv dissonans innebär en önskan
om ordning och konsistens i livet och att individer vill ha harmoni
bland känslor, tankar och beteende (ibid., 1-4). Ett klassiskt exempel
är “rökning dödar, jag röker”, vilket långt ifrån skapar harmoni i
tankegången (ibid., 1-4). När en konflikt uppstår skapas en obekväm
spänning, speciellt när alla alternativ har både bra och dåliga
egenskaper, och efter valet uppstår en dissonans då man “går miste om”
en god egenskap (ibid. 1-4). Individen vill då reducera den negativa
känslan vilket kan göras genom att söka support och addera fler bra
anledningar som backar upp köpet, alternativt addera sämre attribut till
vad som valdes bort (ibid., 1-4).

Joy et. al. (2012) adresserar en dissonans bland fast fashion
konsumenter som trots sina kortsiktiga och impulsiva shoppingvanor ofta
bryr sig om miljöproblem. Deras forskning visar dock att det i detta
fall inte handlar om en inre dissonans som individen förhandlar med sig
själv om då fast fashion konsumenter ofta inte känner någon skuld eller
dåligt samvete eller inte förstår att det finns en motsägelse i deras
olika begär (Joy et. al., 2012). Även om unga konsumenter är väldigt
öppna för miljöfrågor, upptäckte Joy et. al. (2012) att hållbarhet är en
term som vanligtvis inte associeras direkt med mode, men att motsägelsen
är nödvändig att förstå för att kunna studera uppfattningar och
inställningar.

Nära relaterat till teorin om kognitiv dissonans inom mode diskuterar
Szmigin och Carrigan (2005) hur konsumenter även har ett val om hur den
inre förhandlingen kan se ut. De utreder hur individer som väljer att
handla ekologiskt och efter etiska regler kan delas upp i två grupper;
frivilliga förenklare och etiska konsumenter (Szmigin & Carrigan, 2005).
Frivilliga förenklare väljer att begränsa eller reducera sin konsumtion
och är villiga att ändra sin livsstil för att finna en mer meningsfull
existens medan etiska konsumenter däremot väljer att förfina sin
konsumtion (ibid.). De etiska konsumenterna kan handla samma mängd som
tidigare men ser till att göra de bästa valen ur ett etiskt perspektiv
(ibid.). Szmigin och Carrigan (2005) konstaterar att få konsumenter är
villiga att, som de frivilliga förenklarna gör, reducera sin konsumtion
på bekostnad av sin egen livskvalitet och enkelhet då detta är något som
av många uppfattas som en jobbig och negativ uppoffring.

Szmigin och Carrigan (2005) diskuterar vidare om svårigheterna med att
få människor att konsumera mindre och att övertala massan att göra mer
etiska val i affären. De påpekar att för att människor ska vilja välja
etiskt producerade varor över andra alternativ måste de vara minst lika
bra eller möjligen bättre än övriga alternativ. Szmigin och Carrigan
(2005) påpekar även vikten av hur viktig design och utseende är då det
estetiskt tilltalande ligger väldigt djupt rotat i samhällets normer.

Avsnittet om det individuella perspektivet på hållbarhet och
modekonsumtion har diskuterat själkoncept, hur individer dels förhandlar
med sig själva, samt hur det kan uppstå en kognitiv dissonans när en
konsument ställs inför ett val där alternativen inte skapar harmoni.
Teorierna används för att analysera inre konflikter som kan uppstå vid
en köpsituation samt för att förklara hur förhandlingen med sig själv
ter sig då ett inköpsbeslut görs.

Teoriavsnittet har presenterat flertalet relevanta teorier och begrepp
som ligger till grund för vår studie. Då mode är ett sätt att uttrycka
individualitet, men samtidigt ger möjlighet att visa grupptillhörighet,
valde vi att dela upp teoriavsnittet i ett individuellt och ett
kollektivt delavsnitt. Teoriavsnittet har även presenterat tidigare
forskning gällande det gap som observerats mellan inställning och
agerande. Teoriavsnittet innehåller många teorier, men vi finner
samtliga relevanta och nära kopplade till varandra. På grund av
teoriernas sammanhängande och komplement till varandra har vi valt att
inte utesluta någon av teorierna för att behålla djupet i studien.

4\. Empiri och analys

*I empiri och analysavsnittet presenteras resultatet av intervjuerna,
samt en analys över hur väl resultatet stämmer överens med de teorier
som presenterats i teoriavsnittet. Avsnittet inleds med en diskussion
kring individernas tolkning av hållbarhetsbegreppet och dess betydelse
inom mode. Därefter behandlas likheter, jämförelser och analys av vad
som framkommit under diskussionerna i intervjuerna och visat sig vara
mest centrala för studiens syfte.*

Empiri och analysavsnittet delas upp i fyra delar. Det första
delavsnittet diskuterar intervjupersonernas inställning och relation
till shopping och mode, samt deras syn på termen hållbar utveckling
(4.1). Därefter delas analysen upp, likt teoriavsnittet, i ett
individuellt (4.2) och kollektivt perspektiv (4.3). Slutligen behandlar
det sista delavsnittet intervjupersonernas uppfattning kring barriärerna
för hållbarhet inom mode (4.4). Genom varje del i avsnittet har
materialet analyserats för att se vilka teorier som stämmer överens med
intervjupersonernas svar och åsikter i frågan, vilka som skulle kunna
byggas vidare på och var det bör forskas ytterligare. Efter analysen
presenteras våra slutsatser i studien (5).

4.1 Vad innebär hållbar utveckling?

4.1.1. Introduktion till intervjudeltagarnas shoppingvanor

Inledningsvis sammanfattas hur intervjupersonerna anser sig vara som
konsumenter, samt deras generella inställning till shopping och mode.
Avsnittet ger läsaren en bredare uppfattning om intervjupersonernas
vanor för att bidra till en bättre förståelse av analysen.

Majoriteten av de deltagande i studien ser sig som medvetna konsumenter
som till stor del planerar sina köp snarare än att handla på impuls. Det
är tydligt att alla deltagare planerar och gör djupare efterforskningar
ju dyrare ett kommande köp förväntas bli och att de är relativt mer
impulsbenägna när det gäller köp av livsmedel. Flera av de intervjuade
berättar att de är vegetarianer eller begränsar sin köttkonsumtion, samt
att de till största del konsumerar ekologiska matvaror för att bidra
till en bättre miljö och djurhållning. Resterande intervjupersoner
konstaterade även de att de ofta försöker konsumera ekologiska
alternativ om ekonomin tillåter.

Majoriteten av intervjupersonerna sade sig shoppa kläder tre till fyra
gånger om året. De som skiljer sig från skaran är Julia, som shoppar
någon gång i veckan, samt Johannes som inte köpt kläder på flera år då
han för det mesta använder kläder han erhåller från familj och vänner.

Vi fick under somliga intervjuer en uppfattning om att det förekommer en
känsla av att shopping är ett nödvändigt ont, det vill säga att motivet
bakom shopping ofta är ett behov av något särskilt snarare än att det
ses som en underhållande aktivitet. Undantag från denna generella
uppfattning är några av de kvinnliga intervjupersonerna, vilka tycker
shopping av kläder är roligare än övrig shopping när de anser sig ha tid
och pengar för det.

4.1.2. Hållbarhet, vad innebär det?

Vad begreppen hållbarhet och hållbar utveckling innebär kan som tidigare
diskuterats definieras på åtskilliga vis beroende på individens
perspektiv och situation. Därför undersöks och analyseras innebörden av
hållbarhetsbegreppet för den enskilde intervjupersonen, samt vilka
vardagliga handlingar denne associerar med hållbart arbete.

Bland de intervjuade delas en relativt samstämmig uppfattning om vad
begreppet hållbarhet innebär. Övergripande ses hållbar utveckling som
ett sätt att ta vara på jordens ändliga resurser samt att leva inom
gränserna för resurserna. Några av de intervjuade indikerar att hållbart
leverne innebär att ta ansvar för kommande generationers välbefinnande
och att inte äventyra deras framtid. Tom beskriver sina tankar om
hållbarhet;

> *“Hållbar utveckling innebär en planlagd process för att driva
> mänskligheten framåt, utvecklingen framåt i ekonomi, produktion,
> konsumtion, forskning. Hållbart betyder, som jag tolkar det, att vi
> inte ska påverka vår omgivning, det vill säga naturen, miljön,
> egentligen något alls. Den ska bibehållas i nuvarande skick och vi ska
> försöka hitta lösningar på utmaningar utan att påfresta och sätta
> saker ur balans.”*

En del av de intervjuade talar även om olika definitioner på hållbarhet,
sett ur olika perspektiv. Däribland Rasmus, som dels ger hållbarhet en
definition på det privata planet, samt en akademisk definition;

> *“För mig som privatperson handlar det om att alla konsumtionsval jag
> gör kommer påverka miljön på något sätt och om jag bryr mig kan jag
> välja att minimera den påverkan genom att handla ekologiska produkter
> eller Fairtrade. Sen den mer akademiska definitionen är väl att vi ska
> kunna använda jordens resurser idag utan att äventyra dem för framtida
> generationer typ.”*

När vi analyserar vad för slags handlingar de intervjuade associerar
till hållbarhet samt vad de själva bidrar med återkommer särskilt två
saker, nämligen ekologisk mat och källsortering. Även frågan om
transport är starkt förknippat med hållbarhet för flera av dem och det
framgår att det uppfattas positivt att försöka åka kollektivtrafik
istället för att köra egen bil. När det gäller flygresor är det särskilt
Johannes och Olivia som poängterar att de till så stor grad som möjligt
undviker flygresor. Olivia berättar vad hon personligen gör för att
bidra till hållbar utveckling;

> *“Ja alltså, jag äter inte kött. Och jag försöker köpa mycket second
> hand. Jag har vägrat ta körkort, för att jag inte vill bli
> bilberoende. Nu är det ju lite så att jag är uppvuxen i innerstan så
> jag har ju varit i en situation där det har fungerat bra. Men jag tror
> det är främst det. Flygresor är ganska jobbigt för mig. Jag undviker
> nog hellre att resa.”*

Även om hållbarhetsbegreppet i sig är svårt att definiera finns det
trots allt en genomgående tanke bland de intervjuade vad de anser vara
hållbart agerande. Det handlar främst om miljöfrågor och att ta tillvara
på vad jorden erbjuder på ett så bra, varsamt och långsiktigt sätt som
möjligt.

4.1.3. Hållbarhet inom mode

Intervjupersonerna ombeds alla beskriva hur de ser på hållbarhet inom
modevärlden. Flertalet har till en början svårigheter att kommentera vad
hållbarhet inom mode innebär konkret och ställer sig frågande till på
vilket sätt de två  kan existera i samspel. Något som Isabelle, Olivia
och Ingrid associerar begreppen med är tillverkning under dåliga
arbetsvillkor, bomullsodlingar och giftiga kemikalier. Vid närmre
eftertanke är det flera av intervjudeltagarna som antyder att det
uppstår en problematik vid sammanförande av begreppen hållbarhet och
mode då de menar att klädesindustrins syfte i sig inte är hållbart.
Begreppen diskuteras även utifrån olika aspekter. Amanda menar att
hållbarhet inom mode kan ses utifrån konsumtionsvanor och att dagens
samhälle överkonsumerar, vilket tär på jordens resurser. Den andra
aspekten berör företagen och deras ansvar att agera hållbart. Amanda
förklarar;

> “*(...) dels så kan man ju se det från det konsumtionssamhälle vi har
> och att det inte är hållbart i längden att vi människor köper så himla
> mycket kläder och saker och bara kastar iväg sen liksom. Att det inte
> är hållbart i förhållande till delar av världen som inte har tillgång
> till samma saker som vi har liksom. Sen finns det ju en annan aspekt
> av hållbarhet och det är ju företagens ansvar att agera hållbart, ha
> okej löner, okej rättigheter för sina arbetare i fabriken och så
> vidare.”*

Amanda reflekterar vidare över vilka kriterier som egentligen bör vara
uppfyllda för att ett klädesplagg eller ett företag ska få anses vara
hållbara. Hon konstaterar att begreppets avsaknad om en enig definition
leder till en problematik;

> *“Vad är hållbara kläder? Vad är hållbart mode egentligen? Det kan
> även vara att det håller längre men jag tänker mer på rättigheter för
> de som jobbar, utsläpp av avgaser, producerar, transporterar. Vad är
> hållbart? Är det så mycket bättre, eller är det ett sätt för företagen
> att marknadsföra sig själva och sätta en stämpel på sitt företag?”*

Denna antydan till misstro mot företag och företags uttalanden gällande
hållbarhetsarbete är något som diskuteras under flera intervjuer och
behandlas därför vidare i avsnittet om barriärerna (4.4).

Vidare om hållbarhet inom mode, tolkar Olivia begreppet liknande
Fletchers (2015) tidigare nämnda paradox gällande motsägelsen i ett
intresse för hållbar utveckling och mode, då hon konstaterar att trender
i sig är ett icke-hållbart koncept;

> *“Alltså just själva modevärlden och konceptet med att ha trender det
> är ju inte så hållbart. Att man liksom ska ha nya kläder varje säsong.
> (...) Sen är det mycket så just kring det som har gjort eller skapat
> den typ av företagskoncept som H&M, att man kan köpa väldigt billiga
> kläder. Att det blir en slit- och slängvara och det avspeglar ju sig
> på andra platser i världen där de ska producera de kläderna för ingen
> lön.”*

Johannes talar om hållbarhet inom mode från ett annat perspektiv. Han
menar att plaggen blir moderna igen då modet går i cykler och därigenom
kan kläder användas igen och igen, vilket han tycker är positivt och
hållbart. Däremot kan plaggets fysiska hållbarhet skapa icke-hållbara
konsekvenser om man köper något som så småningom går sönder och då inte
kan återanvändas, utan istället går till spillo. Enligt honom är ett
hållbart beteende inom mode att avstå från att köpa kläder
överhuvudtaget; *“Jag försöker leva hållbart, som jag sa förut så kommer
jag inte ihåg när jag köpte kläder sist.”*

Erika ser, i motsats till Johannes tankegång, modecyklerna ur ett annat
perspektiv. Hon menar istället att även om trender återkommer så är det
inte en hållbar industri i sig då den är skapad för att ständigt
konsumera nytt. Hon förklarar;

> *“Jag tycker modeindustrin överhuvudtaget inte är hållbar. Så kommer
> det nya trender som liknar något som var för tio år sedan, fast det är
> alltid någon liten förändring så det är inte helt moderiktigt att ha
> det som var modernt för ett tag sedan.”*

Det finns således olika syn på vad som anses hållbart inom mode och
klädkonsumtion. Alla individer har olika uppfattning, men även olika
erfarenhet och relation till klädkonsumtion. Det framgår ur vår studie
att mode inte allt för ofta associeras direkt med arbete för hållbar
utveckling och att modeindustrin i det stora hela ofta ses som
icke-hållbar. Under kommande avsnitt undersöker vi hur
intervjupersonerna på ett individuellt plan själva tänker och agerar för
att kombinera sitt hållbarhetsintresse och klädkonsumtion.

4.2. Hur tänker och agerar man som individ?

Som presenterats tidigare i teoriavsnittet, under det individuella
perspektivet (3.3), kan mode ses som ett sätt att uttrycka sig, att visa
vem man är eller vill vara och vad man har för personliga värderingar
och livsstil. Då vi i intervjuerna kan tyda att mode ofta uppfattas som
icke-hållbart, kan det uppstå något av en konflikt mellan intressen i
frågan. Vi vill i denna del av vår studie analysera hur man handskas med
denna motsägelse på ett individuellt plan.

4.2.1. Förhandling med sig själv

Något vi anser vara av stor vikt för undersökningen är att ta redan på
vilka egenskaper och attribut de intervjuade tycker är viktigast för
klädesplagg och som de prioriterar vid klädköp. Tre egenskaper
framkommer upprepade gånger; att plagget är snyggt, av bra kvalité och
prisvärt. Endast två av de intervjuade nämner hållbarhet som en egenskap
som finns med i beslutsprocessen, dock enbart som en sekundär faktor.
Johannes berättar; *“Miljömärkningar och sådant på kläder har jag
faktiskt börjat tänka på, (...), men det är ju väldigt svårt inom den
branschen”* och han förtydligar sin tankegång; *”Om du jämför med att
köpa ekologiskt ris, med att köpa en ekologisk tröja, så framstår det
inte lika tydligt vad som är bra inom klädindustrin”.*

Johannes uttalande påvisar att hållbarhetsfaktorn förekommer i tankarna
och faktiskt ingår i beslutsprocessen. Han förklarar dessutom varför
hållbarhet är en sekundär faktor för honom vid beslut, efter faktorer
som pris och kvalitet. Som Johannes uttryckt tidigare vill han leva och
agera på ett så hållbart sätt möjligt, men när det kommer till
klädkonsumtion menar han att det är svårare att veta vad som är bra
respektive dåligt. Denna osäkerhet genererar inte en lika negativ känsla
som skulle kunna uppkomma vid ett val där konsekvenserna är mer kända.
Vi tolkar detta som att avsaknaden av kunskap och uteblivet dåligt
samvete kan bidra till att hållbarhetsattributet inom klädkonsumtion
inte väger lika tungt i en eventuell förhandling vid köp.

Även Rasmus nämner hållbarhet när han talar om vilka egenskaper han ser
till vid klädköp;

> *“Jag brukar lösa hållbarhetsfrågan genom att bara köpa saker jag vill
> ha så att jag inte slänger det sen och att låta dem kosta lite mer men
> med tanken att det är högre kvalitet och kanske varit bättre
> förhållande under tillverkningen.”*

Rasmus förhandlar också med sig själv och försöker få med hållbarheten i
köpet även om det inte är en primär beslutsfaktor. Rasmus utvecklar;
*“Jag tror att jag i mitt undermedvetna mer kopplar samman hållbarhet
med något som är dyrare och har högre kvalitet”.*

Rasmus uttalande visar att han till och med undermedvetet förhandlar för
att reda ut dissonansen mellan hållbarhetsintresset och
klädkonsumtionen. Uttalandet går även att koppla till det icke-hållbara
konsumtionsmönstret som Jackson (2005) talar om i sin teori om
konsumentlåsningar. Ingrid medger att hon bortser från sin medvetenhet
om miljöproblem vid klädinköp då plaggets egenskap av att vara snyggt
väger över vid ett beslut;

> *”Just min hållbarhetssyn på kläder och så, så handlar jag ju
> fortfarande på H&M och blundar för att det kanske inte är så bra för
> miljön, men för att det är snyggt, medan i mat tänker jag att ‘nu tar
> jag de ekologiska bananerna’. Men jag köper inte en Fairtrade-kjol.”*

Låsningarna Jackson (2005) beskriver inkluderar bland annat begränsade
val, vanor och rutiner. Ingrid talar om att hon fortfarande handlar på
H&M, vilket är en affär hon ofta besöker. Denna vana samt det begränsade
utbudet på platsen minskar, enligt Jackson (2005), sannolikheten att en
eventuell låsning bryts. Ingrid utvecklar;

> *“(...) vad finns inom miljön för kläder? Vad är bra? Men finns det så
> är det ju jättedyrt. Vill jag bara ha en liten klänning till nästa
> fredag, kanske jag inte vill ha en jätte dyr ekologisk
> bomullsklänning, utan då vill jag ha 200 kr ifrån H&M. Det är där
> skillnaden är, jag tror inte det är så etablerat där och då kanske det
> inte finns lika mycket design.”*

Ingrid uttrycker tydligt en osäkerhet kring hållbart mode i allmänhet.
Hon misstänker att hållbart mode inte är  väl etablerat, vilket leder
till höga priser och få valmöjligheter gällande design. Ingrid menar att
just detta är faktorer som gör det svårt för henne att agera hållbart
vid klädköp.

När det kommer till livsmedel menar hon däremot att situationen är en
annan då utbudet är större och det finns incitament genom reklam och
liknande som påpekar fördelarna med ekologiska val. Ingrid är långt
ifrån ensam bland våra intervjudeltagare när det kommer till att göra
skillnad mellan olika inköpskategorier. En stor majoritet av
intervjupersonerna berättar att de gör skillnad på matvarukonsumtion och
klädkonsumtion när det gäller att ta hänsyn till produktens betydelse
för hållbar utveckling. Amanda förklarar;

> *“Det har ju på något vis att göra med att det är ju det du stoppar i
> dig själv. Så det är ett väldigt egoistiskt beteende egentligen. Men
> det är mycket lättare att glömma bort det om man nu ser på hållbarhet
> utifrån rättigheter och den biten liksom. Så är det nog lättare att
> förtränga det. Särskilt då som student då man har en begränsad budget
> liksom.”*

Då flera intervjupersoner talar om konsumtion av ekologiska livsmedel i
förhållande till kläder får denna diskussion eget utrymme för
ytterligare analys under avsnittet om barriärerna (4.4).

Julia tar upp ytterligare en faktor som gör det enklare för henne att
bortse från hållbarhetsattribut i den inre förhandlingen med sig själv
vid köp av kläder. Julia menar att problem inom modeindustrin ofta
upplevs som avlägsna och svåra att relatera till. Hon förklarar: *“Det
hade nog varit annorlunda om man bodde bredvid en bomullsodling, men här
i Sverige får vi ju inte se detta”*. Även Amanda gör ett liknande
konstaterande;

> *“Det är lätt som konsument att glömma när man står i affären att det
> kanske var en fyraårig flicka som satt och sydde den här klänningen
> eller så. Att det är väldigt svårt att glömma bort i och med att du
> ändå går på vad du tycker är snyggast liksom mest.”*

Distansen till problemen kan således göra att de känns mindre verkliga,
vilket både Julia och Amanda påpekar. Problematiken blir därmed inte
lika närvarande i en beslutssituation vid ett klädinköp.

Julia fortsätter med att berätta hur hennes förhandling med sig själv
angående hennes personliga hållbarhetsarbete har förändrats över tiden.
Julia berättar att hon var mer hållbarhetsfokuserad förr men att negativ
information gällande hållbarhetsfrågor har påverkat hennes agerande;

> *“Men sen fick man så himla mycket negativ information så att man blev
> helt såhär handlingsförlamad nästan då. När jag läste om
> klimatförändring i Australien och då var det så mycket negativa
> resultat att man bara blir såhär kaos liksom. Och egentligen borde ju
> det leda till att man blir superhållbar men istället blev man bara,
> man gick in i någon slags lunk liksom. Det är så klart man vill vara
> hållbar, jag är ju fortfarande såhär med att åka bil och sådant,
> (...), men jag ställer ju mig inte och bråkar med någon om det. Det är
> svårt var jag drar min gräns.”*

Julia beskriver en känsla av uppgivenhet och hjälplöshet som uppstår när
hennes individuella agerande för en hållbar utveckling motverkas av
större faktorer och andra människor som inte bryr sig. Känslan av att
det Julia gör personligen inte spelar någon roll i det stora hela gör
att eventuella förhandlingar kan bli för omvälvande att hantera, vilket
kan leda till en eventuell återgång till sitt vanliga
konsumtionsmönster, något som Julia benämner “lunk”. Julias uttalande
visar att kollektiva ansträngningar för en mer hållbar värld är viktiga
för henne för att hon ska vilja och orka anstränga sig att agera mer
hållbart. Uttalandet har åter igen starka kopplingar till Jacksons
(2005) teori om konsumentlåsningar. Att Julia går tillbaka till sitt
mindre hållbara agerande kan bero på att sociala normer och traditioner
kan vara svåra att ta sig ur, alternativt enkla att falla tillbaka på.

Fredrik talar också om ett självideal som han vill leva upp till, men
att han har svårt för att lyckas med detta fullt ut. Han uttrycker det
som att han *“inte lever upp till mina förväntningar på mig själv”*.
Fredrik berättar att han i sin inre förhandling är väldigt medveten om
miljöfrågor och hållbarhet men att det blir konflikter som leder till
att han måste göra avvägningar;

> “*Ja jag är väldigt medveten om miljöfrågor och hållbarhet.(...) Jag
> gör alltid en avvägning ifall det är värt för mig att… Jag vet inte.
> Åka flyg den här resan, köpa den här produkten jämfört med någon
> annan.”*

Liksom Fredrik talar Olivia om att hon måste göra avvägningar när hon
hamnar i konflikt med sig själv. Hon berättar att hon är medveten om att
vissa val hon gör, enligt henne själv, inte är försvarbara;

> *“Sen är det klart. Nu kommer jag åka till Chile i vår då. Jag hade ju
> kunnat väja bort den resan för att jag egentligen inte tycker att det
> är försvarbart. Nu gör jag det ändå.”*

När det kommer till förhandling med sig själv är det intressant att
analysera intervjudeltagarna jämfört med Szmigin och Carrigans (2005)
två typer av konsumenter gällande hållbar konsumtion; de frivilliga
förenklarna och etiska konsumenterna. Vi uppfattar Johannes som ett bra
exempel på en frivillig förenklare då han begränsat och reducerat sin
konsumtion, och särskilt inom kläder, så mycket han kan. Johannes
kommenterar; *“Men sist jag handlade något måste vara de här byxorna,
för sju år sedan.”*

Tom däremot är mer av en etisk konsument då han försöker anpassa sin
konsumtion till så etiskt bra val som möjligt men inte begränsar sig på
samma sätt som till exempel Johannes gör. Han förklarar sin situation;
*“Jag cyklar, jag har inget körkort och ingen bil, annars tar jag buss
eller tåg. Jag köper alltid ekologisk mat, jag gillar
konsumentmärkningar i allmänhet.”* Både Tom och Johannes är medvetna
konsumenter men agerar således på olika sätt gällande hållbarhet.

Analysen gällande individers förhandling med sig själva indikerar att
alla intervjudeltagare i vår studie, i olika stor omfattning, befinner
sig i situationer där de tvingas förhandla med sig själva för att kunna
ta ett beslut. Ibland uppkommer situationer när faktorer som pengar, tid
och bekvämlighet blir viktigare än hållbarhetsaspekter, vilket gör att
de förhandlas bort. Det kommer även under vissa intervjuer fram en
uppfattning om att negativa faktorer så som barnarbete, dålig
odlingsmiljö och dylikt är enklare att blunda för i förhandlingen då de
inte förekommer direkt i individens närhet. I nästa delavsnitt ser vi
istället till hur den kollektiva aspekten påverkar den enskilde
individens val och beteende.

4.3. Vilken betydelse har vår omgivning?

Utifrån Consumer Culture Theory är det viktigt att hänsyn tas till den
kulturella kontexten då de intervjuades svar analyseras. Denna teori och
den kulturella påverkan behandlas inte direkt i diskussion kring
intervjupersonernas uttalanden utan studeras på ett mer övergripande
plan genom hela studien och analysen. Följande avsnitt diskuterar
däremot, ur ett kollektivt perspektiv, hur trender sprids i samhället
(4.3.1) och hur känslan av en god gärning kan få en person att vilja
anstränga sig mer. (4.3.2).

4.3.1 Trenders spridning i samhället

Simmels (1904) teori om att trender inom mode startar bland personer i
högre klass och sprids nedåt genom sociala grupper, Trickle-Down, saknar
tydlig koppling till intervjupersonernas egen uppfattning om hur de
inspireras vid klädval. Endast ett fåtal personer uttrycker att de
inspireras av bloggare eller genom andra sociala forum, däribland
Ingrid;

> *“Även om jag inte är så modeintresserad läser jag lite bloggar, det
> är lite ‘guilty pleasure’ att jag till exempel läser Kenzas blogg. Man
> gillar lite sådant, kollar på bilder.”*

I vår studie är det betydligt vanligare att intervjupersonerna påstår
att de inte alls anser offentliga personer, modemagasin etc.
inspirerande då de saknar detta intresse. Bland annat Tom beskriver sin
relation till mode som nästan obefintlig;

> *“Jag tycker ibland illa om mode för att de är så på något sätt,
> påtvingande. Såhär ska du klä dig tycker vi, ‘experttyckarna’. Jag har
> aldrig läst modedelarna när jag läser tidning, jag bryr mig inte om de
> bitarna. Jag hade en flickvän som tyckte om att titta på Top Model och
> Project Runway och det tycker jag är skittråkigt. Det intresserar mig
> inte alls.”*

Tom förklarar uttrycket “experttyckare” och beskriver dem som
modebloggare, tidningsskribenter och designers. Han påpekar också att
även om de inte har någon större inverkan på honom så har de stort
inflytande på människor i allmänhet och bör därför utnyttjas för att öka
konsumtionen av hållbara kläder. Julia har sin syn på hur hon
inspireras;

> *“På det här med att man ska följa med i tidningar och modeskapare och
> sådant, av det tror jag inte att jag påverkas så mycket. Men jag
> påverkas ju av det som finns i butikerna. Så det är inte så att jag
> går ut och har sett någonting och som jag då letar aktivt efter. Det
> är mer att man befinner sig i en butik som låg på vägen hem och då går
> jag igenom sortimentet där och väljer ut något.”*

Utifrån studien är vår tolkning att konsumenter som Julia, som shoppar i
fast fashion kedjor, indirekt följer kändisar och designers då
klädkedjorna inspireras och skapar kollektioner som imiterar
modeskaparna och deras stilar. Även konsumenter som inte aktivt följer
trender eller låter sig inspireras av offentliga trendsättare kan sägas
vara del av Trickle-Across teorin av det faktum att de köper kläder i
affärer såsom H&M och Zara. Julia nämner också att hon upplever att
personer vill vara individuella idag och sticka ut ur mängden, men bara
till en viss gräns. Hon förklarar att även om människor köper olika
saker ser de flesta i Sverige fortfarande väldigt lika ut. Detta kan
jämföras med Simmels (1904) uttalande om att mode representerar de två
motstridiga tendenserna av social jämlikhet och önskan om individuell
olikhet. Liknande tankar kommer från Ingrid;

> *“För mig är de viktigt att se söt ut men på mitt eget sätt. Jag vill
> inte se ut som en typisk ekonom. Så jag tänker att jag vill följa
> modet men jag vill gå min egen väg, jag vill vara lite mittemellan.
> Huvudsaken att jag känner mig snygg och trivs. Jag skulle ju inte ta
> något helt annorlunda, de skulle jag inte våga. Men lite.”*

Ingrid visar, likt Simmels (1904) teori, ett behov av att passa in och
att hålla sig innanför de sociala ramarna samtidigt som hon strävar
efter att vara egen och sätta en personlig prägel på sin klädstil. Flera
av intervjupersonerna i vår studie ger oss intrycket av att de är
medvetna om att sociala sammanhang påverkar hur de klär sig och menar
att de främst hämtar inspiration från vänner och sitt sociala umgänge
snarare än från kändisar och modeinspiratörer.

4.3.2 En god gärning

Mode kan användas för att uttrycka den enskilda personens stil och
uttryck, men även för att spegla kollektivet och som individ kunna visa
grupptillhörighet i samhället. När det gäller klädkonsumtion har Tom
tidigare aldrig brytt sig om hur han klätt sig, men sedan han började
umgås med en ny grupp av vänner har Toms främsta och enda
inspirationskälla när det kommer till klädval blivit hans sociala
umgängeskrets. Han berättar;

> *“Min vänskapskrets, hur de klär sig. Det är det som fått mig att
> börja bry mig om hur jag klär mig. Förut brydde jag mig inte alls, men
> sen har jag mer och mer börjat hänga med en vuxen crowd, de tycker om
> att klä upp sig på fest. (...) synth stil, goth stil, lite mer åt det
> sexuella hållet, mer utmanande klädsel (...) Det har jag börjat tycka
> om också och då vill jag också ha snygga kläder.”  
> *

Ur ett hedonistiskt perspektiv beskriver Toms uttalande hur han visar
sin grupptillhörighet genom att klä sig liknande sina vänner och hur en
positiv känsla uppstår. När det kommer till att bära hållbara kläder
menar Ingrid att hon troligen inte skulle uppleva någon känslomässig
skillnad jämfört med om hon bar sina vanliga kläder. Däremot tycker hon
det skulle vara intressant att få höra vad hennes umgängeskrets hade
tyckt om att plagget var hållbart tillverkat. Hon säger att deras
bekräftelse hade fått Ingrid att känna sig bättre och att hon gjort ett
bra val för världen. Under fler intervjuer ges uttalanden som visar på
att hållbarhetsfrågor till viss del kan vara kopplade till känslor.
Johannes berättar om de positiva känslor han upplever genom sin
konsumtion av hållbara produkter;

> “*(...) det renar väl samvetet, ja man känner att man inte lämnar så
> stort fotavtryck. Det känns bra, hållbar utveckling har väldigt lite
> att göra, eller kommer att ha lite att göra med mitt liv på jorden,
> det är mer för nästkommande generationer (...). Det är lite som, när
> man gör en god gärning, det känns bra. Är det värt det? Ja, för
> känslan var bra.”*

Johannes svar förklarar den positiva känsla hans beteende genererar hos
honom och kan tolkas som en mix av egoistisk och universalisk hedonism
som presenterades i teoriavsnittet av Waltz et. al. (2014). Johannes
handlingar motiveras av ett välbefinnande ur ett bredare perspektiv då
han vill försöka lämna över en bättre värld till nästa generation.
Dessutom blir det tydligt att hans agerande får honom att må bra vilket
motiverar honom till att fortsätta leva den livsstil som han för
närvarande lever. Även Rasmus uttalande visar på en universalisk
hedonistisk syn när det kommer till konsumtion av hållbara produkter;

> *“Sen tror jag det finns en förklaringen i att jag har haft de väldigt
> bra i min uppväxt (...). ‘Oj har jag förtjänat detta? Hur kan jag göra
> världen till en bättre plats?’ och då får man rannsaka sig själv lite
> och jag tror resultatet är att jag bryr mig mer om det. Jag vill göra
> något gott.”*

Rasmus vill, liksom Johannes, göra en god gärning och bidra med
någonting gott för sin omgivning. Han känner att han genom sin uppväxt i
Sverige fått mycket gratis i form utbildning och sjukvård och vill
därför ge tillbaka för att bidra med något gott för andra.

Vid analys av intervjuerna finner vi en genomgående positiv attityd och
vilja att konsumera hållbart producerade kläder hos intervjupersonerna.
Hirschman & Holbrook (1982) argumenterar för att känslor dominerar över
ekonomiska aspekter och utifrån vår analys finner vi ett visst stöd för
detta argumentet, men att det fortfarande är svagt när det kommer till
konsumtion av hållbara kläder.

Det kollektiva perspektivet beskriver trenders spridning i samhället och
vad känslan av att göra en god gärning betyder för intervjudeltagarnas
agerande när det kommer till hållbarhet. Ur vår analys får vi dock
uppfattningen att hållbart mode inte är lika utbrett som somliga av
intervjupersonerna hade önskat och kan urskilja ett antal hinder
gällande intervjupersonernas konsumtion av just hållbart mode, vilka
diskuteras i nästa delavsnitt.

4.4. Vilka är barriärerna?

Som presenterat i introduktionsavsnittet har forskare observerat ett gap
mellan konsumenters inställning till hållbar utveckling och deras
faktiska agerande när det kommer till inköp. I detta avsnitt undersöker
vi vad våra intervjupersoner anser vara hinder för dem i att agera efter
sina hållbarhetsvärderingar när det kommer till mode.

4.4.1. Varför är det enklare med ekologiska livsmedel?

Under intervjuerna framkommer det att alla intervjupersoner i vår studie
i olika utsträckning konsumerar ekologiskt och Fairtrade när det gäller
livsmedel. Ingen har dock överfört samma tankesätt och agerande vid
klädkonsumtion och vi undrar varför så är fallet. När vi frågar Isabelle
varför hon köper ekologisk mat utbrister hon;

> *“Ja men alla gifter! Det vill inte jag ha. Jag läste idag att de
> gjort en undersökning på frukt. De sa att allt som var ekologiskt och
> kravmärkt var mycket bättre. Allt annat hade massa gifter. Och det
> stoppar vi i våra barn!”*

Isabelle nämner bland annat livsmedlens nära koppling till hennes och
andras hälsa som en anledning. När vi frågar henne varför hon handlar
ekologisk mat men inte kläder svarar hon; *“För det är något jag stoppar
i mig. Kläder, möbler, visst det kan vara gifter i textilier också men
det är inget jag ska äta.”*

Giftaspekten, när det kommer till livsmedel, tas även upp av Olivia och
Julia. Forskarna Chan och Wong (2012) skriver att trots en positiv
inställning i frågan om ekomode är människor betydligt mer benägna att
handla ekologisk mat då det har en direkt påverkan genom deras hälsa.
Förutom giftaspekten motiverar flera deltagare av vår studie även
inköpen av ekologiska livsmedel och den reducerade konsumtionen av kött
som ideologiska livsval som, tack vare den omfattande märkning som finns
inom livsmedelsindustrin, är enkla att följa.

Julia berättar att hon väljer ekologiska livsmedel inte endast på grund
av hälsoskäl utan även därför att hon är bekymrad över minskningen av
den biologiska mångfalden. Att hon vill gynna mångfalden är den främsta
anledningen till att hon utan tvekan betalar högre priser för ekologiskt
märkta varor. Hon förklarar;

> *“(...) När det gäller mat och sådant tänker jag inte på att
> ekologiskt kostar mer, utan då är det verkligen bara att lägga i
> korgen och sedan att betala liksom. (...) det med att den biologiska
> mångfalden har minskat så drastiskt, det tycker jag är jättejobbigt.
> (...) På något sätt tänker man att man gynnar den biologiska
> mångfalden om man handlar ekologiskt. Det är nog därför jag gör de
> valen tror jag.”*

Rapporter om gifter, tydliga märkningar och kunskapen om fördelarna med
ekologiska livsmedel och Fairtrade anges ofta vara de främsta
anledningarna till varför intervjupersonerna väljer ekologiska
livsmedel. Samtliga av de intervjuade har i större eller mindre
utsträckning kunskap om olika livsmedel och vilken påverkan de har på
miljö och människa. Denna kunskap och kännedom är betydligt mindre bland
de intervjuade när det gäller hållbart mode, något vi går in på i
följande delavsnitt.

4.4.2. Bristande kunskap och misstro

Livsmedelsmärkning som tillexempel KRAV och Fairtrade är för många av de
intervjuade i studien välkända med tydliga definitioner av vilka krav
som måste uppfyllas för att erhålla märkningen. Märkning på kläder
diskuterades därför av flera intervjupersoner som ett sätt att, för sig
själva och andra personer som inte aktivt letar efter hållbara
alternativ, enklare hitta hållbara kläder utan att vara alltför insatt.
Bland annat Johannes tar upp frågan men diskuterar även svårigheten med
denna typ av märkning;

> *“Miljömärkningar och sådant på kläder har jag faktiskt börjat tänka
> på, när jag tittar på kläder som till exempel regnstället, men det är
> ju väldigt svårt inom den branschen, jag menar, om du jämför med att
> köpa ekologiskt ris. Men att köpa en ekologisk tröja, så framstår det
> inte lika tydligt vad som är bra inom klädindustrin.“*

Liknande resonemang, men även en skepsis mot modeföretagens
hållbarhetsarbete, uttalas av mer eller mindre alla intervjupersoner
under intervjuernas gång. Olivia beskriver med hennes ord;

> “*Det är väl just det att den här green wash grejen där det känns att
> ett företag går ut och säger ‘åh titta vi har två t-shirts med
> ekologisk bomull’. Och så är det massa små blad och gröna skyltar och
> så himla fint. Jag tror det påverkar jäkligt mycket att man får en
> positiv bild av företaget och att det är lätt att man applicerar det
> på större delar av företaget än vad det egentligen är. Så det är väl
> det att det är lätt att komma undan med sin miljöskadliga verksamhet
> genom att de ger lite grann åt det hållet.”*

Olivia använder sig av uttrycket green washing vilket är en företeelse
där företag försöker projicera en image för allmänheten av att vara
grönare och miljövänligare än vad de faktiskt är (Oxford Dictionaries,
2014). Denna typ av negativa uppfattningar och misstro gentemot
 hållbarhetkonceptet inom mode anser Bonini och Oppenheim (2008) vara en
barriär mellan tanke och handling vid konsumtion av hållbart mode.
Olivia talar vidare med skepsis mot H&M och deras Conscious Collection
och klädinsamling; *“Det är väl fint och är säkert en liten positiv grej
men det är bara en droppe i havet om man tittar på hela deras
verksamhet.”* Olivias kommentar kan även kopplas till Fletchers (2015)
uttalade paradox om att mode är ett ohållbart koncept i sig, då hon
menar att H&Ms försök att vara hållbara inte har någon inverkan på
nettoeffekten av verksamheten.

Även Fredrik är skeptisk till H&Ms miljövänliga satsningar; *“Jag har
för mig att H&M har haft några sådana kampanjer men inte lever upp till
det. Vad är definitionen av hållbart mode egentligen?”.* Även Amanda
belyser problematiken som uppstår vid avsaknaden av en enig definition
av begreppet hållbarhet;

> *“Det tappar ju lite meningen när det är så brett. När det inte finns
> en tydlig “ja du måste uppfylla detta och detta och detta för att få
> kalla dig hållbar” till exempel. Det känns som att det är ett väldigt
> brett begrepp så de skulle komma undan med ganska mycket.”*

Johannes talar om hållbart tillverkade kläder och om otydligheten som
råder kring vad som faktiskt är bra eller inte;

> *“Vanligtvis är det något som är gjort av bomull, där bomullen ska
> vara odlad på ett bra sätt, ifrån någonstans där det inte är brist på
> vattnen. (...) Och uppenbarligen då, det kanske inte har med
> hållbarheten, men att det är väldigt många arbetare som lever under
> dåliga omständigheter och jag ska inte säga att det går hand i hand,
> men många som bryr sig om det ena bryr sig om det andra.”*

Att kläder är svåra att sälja genom att betona hållbarhet tas upp av
bland annat Fredrik, som skulle vilja ha mer bevis på vad som gör
hållbara kläder till ett bättre alternativ. När vi diskuterar hur han
skulle agera om hans favoritaffär erbjöd hållbart tillverkade kläder
konstaterade han att han hade köpt hållbara alternativ så länge de höll
samma eller liknande klass gällande stil och pris som de icke-hållbara
alternativen. När vi frågar Fredrik vad som hade motiverat honom att
betala lite mer om så krävdes svarar han;

> *“Jag tror det mest skulle vara något om jag såg det i butiken. Om jag
> såg mer hur det skulle göra skillnad. Som om man så visade när man
> köper dessa jeansen istället så ser inte floden ut såhär eller
> någonting. En bild på blåfärgade floden, eller den gula floden att man
> känner liksom. Att man tydligt ser skillnaden.”*

Viljan att handla hållbart finns, men Fredrik efterfrågar bevis för att
kunna motivera sin finansiella uppoffring. Fredrik vill ha klarhet i
vilket alternativ som i slutändan är mest hållbart då han tidigare stött
på motstridande information;

> *“Jag skrev ett arbete om hållbarhet, eller grönt leverantörsled och
> då så kom det fram att H&Ms gröna bomull, ekologiska bomull krävde 150
> gånger mer vatten för att ta fram än vanlig bomull. Så även om det var
> ekologisk bomull så var det inte miljövänligt. Ekologisk bomull odlas
> ju i regioner där det är ont om vatten.”*

Erika kommenterar också märkning och de bevis hon hade önskat se utöver
det faktum att ett plagg är hållbart producerat;

> *“Men jag hade också velat veta på vilket sätt det är hållbart. Vad
> det är som gör att de kan säga att det är hållbart och sen se om jag
> håller med om det och vill liksom sponsra det.”*

Erika menar att tillit och förtroende måste existera för att hon ska
kunna lita på en märkning. Erikas och Fredriks uttalanden om att bevis
för hållbarhet och kunskap i frågan hade påverkat dem att göra andra val
motsäger Beards (2008) diskussion kring Shepherdsons uttalande om att
skuldkänslor inte är något som leder till förändring när det kommer till
mode utan att det snarare handlar om begär. Vi kan dock inte
fullständigt bortse från diskussionen då intervjupersonerna här talar om
antaganden snarare än erfarenhet gällande förändring av sin
klädkonsumtion.  

Övergripande bland intervjudeltagarna framgår det att
konsumentmärkningar skulle kunna förenkla inköpsprocessen av hållbara
kläder, men trots positiva toner gällande märkning förekommer
fortfarande en misstro hos somliga. Dessutom, för att de intervjuade
överhuvudtaget ska kunna konsumera hållbart mode på ett medvetet sätt,
krävs det att hållbart mode finns tillgängligt och med ett tilltalande
utbud, vilket diskuteras i följande avsnitt.

4.4.3 Tillgänglighet och utbud

Bonini och Oppenheim (2008) diskuterar, utöver misstro och brist på
kunskap, även låg tillgänglighet som en barriär för att kunna vara en
hållbar konsument. På frågan om intervjudeltagarna i vår studie kommit i
kontakt med hållbart mode svarar sex av tio nej och endast två av de
intervjuade berättar att de har köpt hållbart producerade plagg
tidigare. Det råder dock, oavsett erfarenhet, konsensus om frånvaron av
hållbart mode i butiker. Julia och Amanda kommenterar att de har sett en
del på modeföretags hemsidor men att utbudet är sämre i de fysiska
butikerna. Amanda, en av de få som konsumerat hållbart mode, utvecklar
detta;

> *“Jag tycker vartenda företag nuförtiden säger att de är hållbara men
> det kanske inte syns så mycket ute i butikerna eller så. Jag skulle
> inte säga det är det första jag ser när jag kommer in i en butik, det
> är nog snarare när du söker på nätet som du kan få info om det men
> kanske inte att det här är en hållbar tröja.”  
> *

När Erika talar om varför hon inte konsumerar hållbart mode kommer det
fram att det huvudsakligen handlar om tillgänglighet och att hon inte
kommit i kontakt med det. Även Olivia indikerar att utbudet är begränsat
och ser det snarare som ett positivt undantag än en självklarhet om hon
hittar hållbara kläder;

> *“Jag tror inte jag går så jätte mycket på sådana ekologiska
> märkningar och så när det gäller kläder för det finns så himla lite.
> Jag ser nog mer det som ett plus när jag väl ser det. Eller om man
> väljer mellan två produkter. Men det är inte så att jag medvetet söker
> upp dem.”  
> *

Just den dåliga tillgängligheten tas upp av fler intervjupersoner som en
anledning till varför de inte konsumerar hållbart mode. Flera av de
intervjuade uttrycker också en önskan om ett bredare utbud av hållbara
kläder. Ingrid bland annat efterfrågar en mer varierande design;

> *“Jag vill ha lite mer utbud, jag vill inte att man bara har enkla
> svarta klänningar. Jag vill att de ska vara, om du tänker Monkis
> kollektion, lite att fantasin får flöda, lite mer speciella kläder som
> kanske sticker ut lite. Så att de är miljövänligt och med lite mer
> design. Speciellt större utbud.”*

Det smala utbudet av hållbara kläder är problematiskt i sig, men
förstärks även av att de intervjuade uppfattar det utbud som erbjuds som
bristande i stil och design. Joy et. al. (2012) menar att stil är det
största hindret till varför hållbara kläder inte köps, snarare än
faktorer som tillit, pris och tillgänglighet. Amanda går in på detta när
hon diskuterade en fiktionär situation där hon väljer mellan två svarta
klänningar varav en hållbart producerad.

> *“Alltså det är klart att man vill säga att det går i linje med
> värderingar och sådant men jag tror inte att jag skulle tänka så
> riktigt faktiskt med kläder om jag bara springer in snabbt på H&M och
> ska välja mellan två. Utan då är det nog att den är mer snyggare, den
> är bekvämare. De attributen vi pratade om innan, det är bättre
> kvalitet till ett rimligt pris. Så de aspekterna tror jag måste föras
> in. För det är svårt att sälja hållbara kläder bara för att det är
> hållbart tror jag.”*

Amanda förklarar att hållbarhet är bra, men att det inte räcker för att
vara det prioriterade attributet när det kommer till kläder. Precis som
Joy et. al. (2012) vill framhålla, är stilen viktigare för Amanda än vad
pris och hållbarhet är.

Även Rasmus talar ett bredare utbud som en faktor för att få honom att
handla mer hållbart mode; *“Utbudet i så fall. Jag kunde ju bara komma
på ett enda märke.”* Att Rasmus bara kan nämna ett varumärke som säljer
hållbara kläder menar han är ett starkt bevis på att information,
tillgänglighet och utbud är bristfälligt och att hållbarhet inom mode
inte är speciellt utbrett i hans omgivning. Rasmus diskuterar vidare hur
han tror hållbart mode skulle kunna se ut i framtiden om utbudet var
större och tillgängligheten bättre;

> *“Gissningsvis skulle olika varumärken välja olika inriktningar, där
> vissa skulle försöka vara väldigt hållbara och dyrare och då blir det
> en statusgrej och det blir ett medvetet val, ”ja men jag har sådana
> grejer för att jag tycker det är viktigt”. Men samtidigt skulle det
> också kunna bli så att de gamla märkena måste bli mer miljövänliga och
> att det gradvis sker en övergång till att bli hållbara och plötsligt
> så har alla miljövänliga kläder, så att det inte blir ett
> konsumentval.”*

Rasmus tankar om hur framtidens hållbara modemarknad skulle kunna se ut
beskriver en övergång där alla märken stegvis går mot att bli
fullständigt miljövänliga. Denna typ av framtid diskuteras även av
Fredrik som menar att det hade varit enklare om konsumenter helt enkelt
inte hade haft valet mellan hållbara och icke-hållbara kläder;

> *“Och jag tycker också det känns lite orättvist av affärerna eller
> producenterna att tvinga konsumenterna att välja. Det hade varit
> bättre om de gjorde det som affärsidé att allting är lite grönare,
> hållbarare eller så. Så att man som konsument inte tvingas välja.”*

Olivia talar också om hur hon tycker att det borde vara enklare för
konsumenter att välja hållbart. Hon påpekar att det borde finnas mer
statliga incitament för att lösa miljöproblemen då det enligt henne är
svårt att lösa dem på individnivå;

> *“(...) det finns ju mycket man kan göra på individnivå med allt
> sådant som konsumtionsmönster är ju jätteviktigt, hur man, vad man
> äter, vad man köper, hur man reser. Allt sådant. (...) Jag tror inte
> man kan lösa miljöproblemen på individnivå. Då tror jag att man lurar
> sig själv lite grann. Så det har ju jätte mycket att göra med
> incitament från staten. Jag tror att staten måste gå in väldigt mycket
> för att förenkla för människor att göra rätt val. Lite så. Men sen
> måste det finnas en generell vilja och motivation hos individer
> också.”  
> *

Analysen visar att brist på tillgänglighet och begränsat utbud är
bakomliggande faktorer till varför inte fler av intervjupersonerna
handlar hållbart mode. Ytterligare en faktor som är återkommande under
intervjuerna är frågan om pris, vilket därför analyseras i nästa
delavsnitt.

4.4.4. Hur stor betydelse har priset?

Det råder delad mening bland forskare om hur stor roll priset har för
konsumenter gällande hållbart mode och det är därför av intresse att
undersöka hur intervjupersonerna i vår studie ställer sig i frågan.
Rasmus berättar att han hellre shoppar dyra saker ett fåtal gånger än
billiga saker ofta och förklarar hur det speglar hans uppfattning om
hållbart mode, kvalitet och priser;*“Jag tror att jag i mitt
undermedvetna mer kopplar samman hållbarhet med något som är dyrare och
har högre kvalitet, men det är inte säkert att det finns någon
korrelation med det, det kanske bara är en ursäkt”.* Rasmus uttalande
diskuteras även av forskarna Chan och Wong (2012) som menar att
konsumenter tenderar att koppla ett högre pris till högre kvalitet och
att ett för lågt pris istället kan uppfattas misstänksamt gällande
kvaliteten. Detta är något som, enligt Chan och Wong (2012), kan bli ett
problem vid försäljningen av hållbart producerade kläder då många vill
ha billiga kläder men är skeptiska till möjligheten att något kan vara
både billigt och hållbart tillverkat.

Ingrid går i samma tankar som Rasmus gällande priset och tror att
hållbara kläder generellt sett är dyrare och inte något som erbjuds av
budgetkedjor; *“Vill jag bara ha en liten klänning till nästa fredag,
kanske jag inte vill ha en jättedyr ekologisk bomullsklänning, utan då
vill jag ha 200 kr ifrån H&M”.* Vidare funderar hon kring vad som i
slutändan skulle kunna vara den avgörande faktorn för henne att köpa det
hållbara plagget;

> *“Priset. Kostar den ena 600 kr och den andra 200 kr. Men kostar den
> 350 kr kan jag nog tänka mig att köpa den, och utseendet så klart. Man
> vill ju att det ska vara snyggt också.”*

Även när Amanda får reflektera över prisfaktorn visar det sig att hon
saknar kunskap om priser på hållbara kläder men konstaterar att priset
har betydelse; *“(...) Nu har jag dålig koll på om det är dyrare eller
inte, men pris är ju en faktor som spelar in i vad man köper liksom.”*

Priset tas upp av flera intervjupersoner och de flesta säger sig
acceptera en viss prisskillnad mellan ett hållbart och icke-hållbart
plagg så länge den inte är för stor. Erika berättar;

> *“(...) Alltså om de såg i princip likadana ut och det inte skiljde i
> pris. Men jag hade nog, ja jag vet inte... Jag hade nog kunnat tänka
> mig att betala lite mer för att det är hållbart men inte så mycket
> mer.”*

Enligt Johannes är det viktigt att plagget är billigt men kvaliteten och
att plagget håller anser han vara det viktigaste;

> *“Det ska hålla och ja, det ska vara billigt och bra på alla sätt och
> vis, men framför allt. Det ska hålla. Priset är lite sekundärt, det
> ska inte vara alltför dyrt, men jag kan ändå betala mer för
> kvalitet.”*

Ur intervjuerna framkommer det att priset har betydelse men att andra
faktorer som till exempel kvalitet gör att priset till viss del kan
förhandlas om. Priset är med andra ord viktigt för de flesta deltagarna
i vår studie men inte den mest avgörande faktorn vid köp.

Empiri och analysavsnittet har presenterat och behandlat de mest
relevanta frågorna som diskuterats under intervjuerna för vår studie.
Gällande gapet mellan ett hållbarhetsintresse och klädkonsumtion har det
visat sig vara barriärer av bristande kunskap och misstro, låg
tillgänglighet och utbud samt prisfaktorn. Dessutom har trenders
spridning i samhället, hedonistiska behov och den individuella inre
förhandlingen med sig själv analyserats och jämförts mellan
intervjupersonerna. Vi har nu en ökad förståelse för individernas
tankar, känslor och agerande i frågan och ska följande presentera våra
slutsatser.

5\. Slutsatser

*Studiens syfte är att undersöka gapet mellan konsumenters inställning
till hållbar utveckling och agerande inom klädkonsumtion. Vi vill utreda
varför gapet existerar och få ökad förståelse för vad det består av. Vår
studie har gjorts på tio personer i åldern 20 till 30 med ett
hållbarhetsintresse och resultatet speglar således denna grupp av
individer. Om studien genomförts med andra individer valda utifrån andra
kriterier hade undersökningen kunnat få ett annat resultat. I följande
avsnitt presenteras våra slutsatser baserade på vårt teoretiska ramverk,
empiri och analys i frågan.*

I teoriavsnittet diskuterades hur mode representerar motstridiga
tendenser i samhället; önskan om social jämlikhet respektive önskan om
individuell olikhet (Simmel, 1904) och vi kan efter vår analys se hur
detta uttalande går att koppla till vår studie. När det kommer till
kombinationen av mode och hållbarhet visar vår tolkning av resultatet
att det kan uppstå en individuell inre konflikt i förhandlingen om
passande agerande. Då det visar sig råda starka känslor och djupt rotade
värderingar kopplade till både hållbarhet och mode var för sig, både på
individuellt och kollektivt plan, kan en kombination av de två leda till
en konflikt, som enligt vår uppfattning, är anledningen till gapets
existens. Individers konsumtionsmönster och agerande formas till stor
del av samhället och dagens mode präglas av fast fashion. Det finns en
individuell önskan att klä sig på ett visst sätt för att visa
tillhörighet och erhålla social acceptans, samtidigt som det finns en
önskan om att agera hållbart. Utifrån vår studies resultat är vår
uppfattning är att de flesta intervjudeltagarnas utseende fortfarande
ett område där de ännu inte är redo att kompromissa, då det delvis sker
på bekostnad av hur de uppfattas av sin omgivning.

För att kunna ge svar på vad gapet består av och finna möjliga
förklaringar till dagens situation har vi bland annat undersökt och
diskuterat modetrenders spridning i samhället. Vår tolkning är att
Trickle-Across är den teori om trenders spridning som appliceras bäst på
studiens intervjudeltagare. Det finns inga utstående förespråkare eller
inspiratörer för hållbart mode idag och istället dominerar en kultur av
fast fashion. Trickle-Across förklarar således inte spridningen av
hållbart mode utan främst hur fast fashion och har blivit en ohållbar
trend med den överkonsumtion det bidrar till.

Ur vår studie går det i vissa fall att tyda en strävan efter ett
självideal, det vill säga att intervjupersonen har ett självkoncept
denne försöker leva upp till och som innebär en hållbar livsstil. Det
finns i dagens samhälle, både på grund av yttre kollektiva faktorer och
inre värderingar, flera hinder för att ta sig hela vägen dit. Vi kan ur
analysen tyda en inre förhandling kring vardagliga konsumtionsval men vi
ser även en skillnad i agerande mellan olika inköpskategorier. Många av
de intervjuade i studien konsumerar utan tvekan ekologisk mat, men
aktivt agerande för hållbar utveckling inom klädkonsumtion är inte lika
framstående. Vår tolkning är att den negativa skuldkänslan de
intervjuade ibland upplever inte är tillräckligt stark för att väga upp
de positiva känslor som uppstår under deras konsumtion. Ur en annan
aspekt kan det tolkas som att deras positiva drivkraft för hållbar
utveckling, som skulle kunna driva förändring i deras handlingar, ännu
inte är tillräckligt stark för att kunna väga över de faktorer som
driver deras klädkonsumtion idag. Vi tyder nämligen ett mönster,
omedvetet av intervjupersonerna, att somliga uppoffringar de gör för
miljön kan vara något som redan passar väl in i den intervjuades
livssituation.

Med vår tolkning av gapets existens utredd kan vi presentera de
slutsatser vi dragit om vad gapet mellan de intervjuades intresse för
hållbar utveckling och agerande inom klädkonsumtion består av. Vår
slutsats är att gapet består, utöver de individuella och kollektiva
motsägelserna inom hållbarhet och mode, av ett antal barriärer som står
i vägen för konsumenters hållbara modekonsumtion. I likhet med tidigare
forskning i frågan kan vi ur vår studie kunnat utläsa ett antal hinder
som stoppar de intervjuade från att handla hållbara kläder. En
bidragande faktor är deras bristande kännedom och kunskap om hållbart
mode och vi har kunnat tyda att detta i sin tur kan leda till misstro
och skepsis då de intervjuade inte vågar lita på vad som är ett bra
val inom hållbart mode. Vi är även av uppfattningen att det kan vara
svårt för de intervjuade att fullständigt förstå problemen för hållbar
utveckling inom modeindustrin då det är så avlägset den svenska
vardagen. Ytterligare en bidragande faktor är den låga tillgängligheten
och utbudet. Det är endast ett fåtal av de intervjuade som kommit
kontakt med hållbart mode och det framgår tydligt i vår undersökning att
de viktigaste attributen vid köp av kläder är utseende och kvalitet.
Prisfaktorn är inte utmärkande, men de intervjuade vill helst se en så
liten prisskillnad som möjligt för att överväga köp av hållbara kläder
idag.

Avslutningsvis vill vi sammanfatta studiens kunskapsbidrag i
forskningen. Resultatet är en djupare förståelse för de utvalda
individernas tankar, värderingar, och agerande gällande hållbarhet och
mode. Utifrån den grupp av individer som deltagit i vår studie kan vi
besvara vår frågeställning enligt följande. Gapet mellan ett
hållbarhetsintresse och agerande inom klädkonsumtion existerar på grund
av att de två koncepten, mode och hållbar utveckling, båda har en stark
betydelse både på ett individuellt och kollektivt plan men samtidigt
motstrider varandra. Vår tolkning är således att gapet består av en
motsägelse mellan mode och hållbarhet som genererar en inre förhandling
för individen som i sin tur påverkas av en rad svårgenomträngliga
barriärer.

6\. Rekommendationer till vidare forskning

*Under vårt arbete med studien har vi stött på flera intressanta
aspekter inom ämnet som vi inte ämnat diskutera i vår forskning. Vi
finner dem dock högst relevanta i frågan och vill därför presentera dem
som rekommendationer till vidare forskning.*

Vi valde att i vår forskning inte göra skillnad mellan manliga och
kvinnliga intervjudeltagare men fick under datainsamling genom
intervjuerna fram indikationer på att det skulle kunna vara av intresse
att undersöka huruvida det finns en skillnad mellan män och kvinnor i
frågan. Vår första rekommendation är därför att undersöka förhållandet
mellan hållbarhet och mode ur ett genusperspektiv. Under några av
intervjuerna uttryckte intervjupersoner att de upplevde en skillnad
mellan könen gällande mode och shopping. En av dem var Fredrik som
talade mycket om skillnader för kvinnor och män. Han upplever det
enklare för män att vara hållbara inom klädkonsumtion då han menar att
dammode verkar vara mer inriktat på fast fashion genom butiker såsom H&M
och Zara. Fredrik upplever att kvinnor köper fler billiga plagg som de
byter ut mer frekvent än vad män gör. Vi anser det vara intressant att
undersöka huruvida genus har betydelse i frågan och i så fall var detta
grundar sig. Det går att ta sig an frågan ur flera olika infallsvinklar,
till exempel normativa föreställningar, samhällskonstruktioner eller
modekedjors förhållningssätt till manliga respektive kvinnliga kunder.

När problemet med hållbar utveckling diskuterades uttryckte somliga
intervjudeltagare en känsla av att problemet endast till viss del kan
lösas av individuellt agerande. De frågade sig huruvida en märkbar
förändring kräver att hela samhällets sociala beteende ändras. Efter vår
analys av intervjuerna drog vi även en slutsats om att brist på
information och kunskap i frågan kan vara en bakomliggande faktor till
det existerande gapet. För att kunna minska detta hinder finner vi det
av vikt att undersöka hur konsumenter kan göras mer medvetna och
engagerade i frågan för att kunna åstadkomma en förbättring. Därför är
vår andra rekommendation till vidare forskning att undersöka hur man på
bästa sätt skulle kunna öka spridningen av information och kunskap
gällande hållbart mode. Exempel på infallsvinklar är var och hur denna
typ av information bör kommuniceras för att ge bästa effekt, samt
huruvida stat, företag och övriga aktörer bör ha en betydande roll i
arbetet och i så fall vilken.

7\. Referenser

Arnould, Eric J. & Thompson, Craig J. (2005) “Consumer Culture Theory
(CCT): Twenty years of research” *The University of Chicago Press,* Vol.
31 Nr. 4

Beard, Nathaniel Dafydd (2008) “The Branding of Ethical Fashion and the
Consumer: A Luxury Niche or Mass-market Reality?” *Fashion Theory: The
Journal of Dress, Body & Culture*, Vol. 12 Nr. 4 s. 447-468

Bhardwaj, V. & Fairhurst, A. (2010) “Fast fashion: response to changes
in the fashion industry”, *The international review of retail,
distribution and consumer research*, Vol. 20 Nr. 1 s. 165-173

Bonini, S. & Oppenheim J. (2008) “Cultivating the Green Consumer”
*Stanford Social Innovation Review Fall*, Vol. 6 Nr. 4 s. 56-61

Bryman, Alan & Bell, Emma (2013) *Företagsekonomiska forskningsmetoder*.
2., \[rev.\] uppl. Stockholm: Liber

Butler, S. M.  & Francis, S. (1997) ”The effects of environmental
attitudes on apparel purchasing behaviour”, *Clothing and Textiles
Research Journal*, Vol. 15 Nr. 2 s. 76-85

Cassell, Catherine & Symon, Gillian (2004) *Essential Guide to
Qualitative Methods in Organizational Research*, London: SAGE
Publications

[Chan
Ting‐yan](http://www.emeraldinsight.com/action/doSearch?ContribStored=Chan%252C+T)
& [Wong Christina
W.Y.](http://www.emeraldinsight.com/action/doSearch?ContribStored=Wong%252C+C+W)
(2012) “The consumption side of sustainable fashion supply chain:
Understanding fashion consumer eco‐fashion consumption decision”
*Journal of Fashion Marketing and Management: An International Journal*.
Vol. 16 Nr. 2 s.193-215

Dahlén, Micael & Lange, Fredrik (2009) *Optimal marknadskommunikation*.
2. uppdaterade uppl. Malmö: Liber

Le Duc, Michael (2007) *Metod som tankekarta*.
[http://www.leduc.se/metod/Induktion,deduktionochabduktion.html](http://www.leduc.se/metod/induktion,deduktionochabduktion.html)
(Hämtad: 2015-01-02)

Entwistle, Joanne (2015) “Sustainability and Fashion” in Fletcher, Kate
& Tham, Mathilda. (red.) (2015). *Routledge handbook of sustainability
and fashion,* New York, Routledge

European Commission (2014) *Corporate Social Responsibility*,
<http://ec.europa.eu/enterprise/policies/sustainable-business/corporate-social-responsibility/index_en.htm>
(Hämtad: 2015-01-02)

Evans, Martin (1989) “Consumer Behavior Towards Fashion” *European
Journal of Marketing*, Vol. 23 Nr. 7 s.7-16

Fairtrade Sverige (2014) *Vad är Fairtrade?*,
<http://fairtrade.se/om-fairtrade/vad-ar-fairtrade/> (Hämtad:
2015-01-02)

Festinger, Leon (1957) *A Theory of Cognitive Dissonance*, Stanford,
California: Stanford University Press

Field, George A. (1970) “The Status Float Phenomenon: the upward
diffusion of innovation” *Business Horizons* Vol. 13 Nr. 4 s. 45-52

Fletcher, Kate (2015) “Other Fashion Systems” in Fletcher, Kate & Tham,
Mathilda. (red.) (2015). *Routledge handbook of sustainability and
fashion*, New York, Routledge

FN (2012) *Hållbar utveckling*,
<http://www.fn.se/fn-info/vad-gor-fn/utveckling/hallbar-utveckling-/>
(Hämtad: 2015-01-02)

Gordon, Chad & Gergen, Kenneth J. (1968) *The Self in Social
Interaction: I. Classic & contemporary perspectives*, Oxford, England:
John Wiley & Sons

Green Strategy (2014) *Vad är hållbart mode?*,
<http://www.greenstrategy.se/hallbart-mode/vad-ar-hallbart-mode/>
(Hämtad: 2015-01-02)

Gwozdz Wencke, Netter Sarah, Bjartmartz Thordis & Reisch Lucia A. (2013)
Report on Survey on Fashion Consumption and Sustainability among Young
Swedes, *Mistra Future Fashion, Copenhagen Business School,*
[*http://www.mistrafuturefashion.com/en/media/news/Documents/report%20mistra%20future%20fashion%20sustainable%20consumption.pdf*](http://www.mistrafuturefashion.com/en/media/news/Documents/report%2520mistra%2520future%2520fashion%2520sustainable%2520consumption.pdf)
(Hämtad: 2014-12-10)

Hirschman, Elizabeth C. & Holbrook, Morris B. (1982) “Hedonic
Consumption: Emerging Concepts, Methods and Propositions” *Journal of
Marketing*, Vol. 46 Nr. 3 s. 92-101

Isenhour, Cindy (2010) “On Conflicted Swedish Consumers, the Effort to
Stop Shopping and Neoliberal Environmental Governance.” *Journal of
Consumer Behaviour*, Vol. 9 Nr. 6 s. 454-469

Jackson, Tim (2005) *Motivating Sustainable Consumption: a review of
evidence on consumer behaviour and behavioural change*, Surrey:
Sustainable Development Research Network,
[http://www.worldresourcesforum.org/files/file/Jackson%20-%20Motivating%20Sustainable%20Consumption%20%28abstract-chapter11-chapter12%29.pdf](http://www.worldresourcesforum.org/files/file/Jackson%2520-%2520Motivating%2520Sustainable%2520Consumption%2520%2528abstract-chapter11-chapter12%2529.pdf)
(Hämtad: 2015-01-09)

Joy Annamma, Sherry John F., Venkatesh Alladi, Wang Jeff & Chan Ricky
(2012) “[Fast Fashion, Sustainability, and the Ethical Appeal of Luxury
Brands](http://merage.uci.edu/Resources/Documents/2011FastFashionSustainability.pdf)*”
Fashion Theory*, Vol. 16 Nr. 3 s. 273–296

[Kozar Joy
M.](http://www.emeraldinsight.com/action/doSearch?ContribStored=Kozar%252C+J+M)
&
[Connell](http://www.emeraldinsight.com/action/doSearch?ContribStored=Hiller+Connell%252C+K+Y),
[Kim Y.
Hiller](http://www.emeraldinsight.com/action/doSearch?ContribStored=Hiller+Connell%252C+K+Y)
(2013) “Socially and environmentally responsible apparel consumption:
knowledge, attitudes, and behaviors” *Social Responsibility Journal*,
Vol. 9 Nr. 2 s. 315-324

Kaiser, Susan B. (1997) *The Social Psychology of Clothing: Symbolic
Appearances in Context / Susan B. Kaiser*. 2., rev. ed. New York:
Fairchild Publications

Kaiser Susan B., Nagasawa Richard H. & Hutton Sandra S. (1991) “Fashion,
Postmodernity and Personal Appearance: A Symbolic Interactionist
Formulation” *Symbolic Interaction*, Vol. 14 Nr. 2 s. 165-185

King, Charles W. (1963) “Fashion Adaption: A Rebuttal to the
‘Trickle-Down’ Theory” *Toward Scientific Marketing*, ed. Stephen A.
Greyser (Chicago: American Marketing Association) s. 108-125

Livsmedelsverket (2014) *Ekologisk mat*,
<http://www.slv.se/grupp1/markning-av-mat/Ekologisk-mat> (Hämtad:
2015-01-02)

Lundahl, Ulf & Skärvad, Per-Hugo (1999) *Utredningsmetodik för
samhällsvetare och ekonomer*, 3. uppl. Lund: Studentlitteratur

McCracken, Grant D. (1985) “The Trickle-Down Theory Rehabilitated” *The
Psychology of Fashio*n, ed. Micheal R. Solomon (Lexington, Mass.
Lexington Books) s. 39-54

Naturvårdsverket (2005) *Sustainable Consumption: Research and
Policies*, Naturvårdsverket: Report 5460,
<http://www.naturvardsverket.se/Nerladdningssida/?fileType=pdf&downloadUrl=/Documents/publikationer/620-5460-7.pdf>
(Hämtad: 2015-01-02)

Oxford University (2014) Sökord: “Green washing”. Oxford dictionaries,
<http://www.oxforddictionaries.com/us/definition/american_english/greenwash>
(Hämtad: 2014-12-30)

Psykologiguiden (2015) Sökord:” Maslow Abraham”,
[http://www.psykologiguiden.se/www/pages/?Lookup=Abraham%20Maslow](http://www.psykologiguiden.se/www/pages/?Lookup=Abraham%2520Maslow)
(Hämtad 15-01-06)

Rasmussen, Tove Arendt (2014) “Experience and Sustainable Consumption”
*The Journal of Transdisciplinary Environmental Studies,*
[*http://vbn.aau.dk/ws/files/197083834/Sent_Experience_and_Sustainable_Consumption_TAR.pdf*](http://vbn.aau.dk/ws/files/197083834/Sent_Experience_and_Sustainable_Consumption_TAR.pdf),
(Hämtad: 2015-01-02)

Singer, J. L, (1966) *Daydreaming: An Introduction to the Experimental
Study of Inner Experience*, New York: Random House.

Simmel, Georg (1904) “Fashion” *International Quarterly,* Nr. 10 s.
130-155

Soper, Kate (2008) “Alternative Hedonism, Cultural Theory and the Role
of Aesthetic Revisioning” *Cultural Studies*, Vol. 22 Nr. 5 s. 567-587

Szmigin, Isabelle & [Carrigan,
Marylyn](http://oro.open.ac.uk/view/person/mc8733.html) (2005)
“Exploring the dimensions of ethical consumption” *Advances in Consumer
Research*, Nr. 7 s. 608–613

Szmigin Isabelle, Carrigan Marylyn och McEachern Morven G (2009) *“*The
Conscious Consumer: Taking a Flexible Approach to Ethical Behaviour*”*
*International Journal of Consumer Studies,* Vol. 33 Nr. 2 s. 224-231

Walz Markus, Hingston Sean och Andéhn Mikael (2014) “The Magic of
Ethical Brands: Interpassivity and the Thievish Joy of Delegated
Consumption” *Ephemera Journal*, Vol. 14 Nr. 1 s. 57-80

Vandermause (2015) in Fletcher, Kate & Tham, Mathilda (red.) (2015)
*Routledge handbook of sustainability and fashion*, New York, Routledge

Young William, Hwang Kumju, McDonald Seonaidh & Oates Caroline J. (2010)
“Sustainable consumption: green consumer behaviour when purchasing
products” *Sustainable Developmen*t, Vol. 18 Nr.1 s. 18-31

.

8\. Bilagor

8.1 Intervjuguide

Intervjuguiden är upplagd med en huvudfråga och därefter möjliga
följdfrågor eller förtydligande vilka presenteras inom parentes.

Bakgrundsinformation

-   Berätta vem du är och vad du gör?

Hållbar utveckling

-   Kan du beskriva vad hållbarhet och hållbar utveckling i generella
    > termer betyder för dig?

```{=html}
<!-- -->
```
-   Vad associerar du med hållbar utveckling? (Vilka sysslor och
    > handlingar associerar du med hållbar utveckling?, Vad associerar
    > du med hållbar utveckling på ett personligt respektive socialt
    > plan?)

```{=html}
<!-- -->
```
-   Hur känner du att du bidrar till hållbar utveckling i din vardag?

Konsument

-   Hur skulle du beskriva dig själv som konsument? (Hur tänker och
    > agerar du i en inköpssituation?, hur är du gällande engagemang och
    > planering vid köp?)

```{=html}
<!-- -->
```
-   Vilka yttre faktorer skulle du säga påverkar dig vid köp?

Shopping

-   Vad skulle du säga är din inställning till shopping i allmänhet?
    > (Hur är din inställning till shopping gällande allt från mat till
    > kläder och elektronik?)

```{=html}
<!-- -->
```
-   Hur hur ofta shoppar kläder?

```{=html}
<!-- -->
```
-   Kan du beskriva varför du shoppar kläder? (Skulle du kunna beskriva
    > eventuella anledningar, individuella eller sociala, till att du
    > shoppar något?)

```{=html}
<!-- -->
```
-   När köper du nya kläder?

```{=html}
<!-- -->
```
-   Berätta om senaste gången du köpte kläder? (Kan du guida oss från
    > intention till köpet, urvalsprocessen, beslutet och faktiska
    > köpet?)

```{=html}
<!-- -->
```
-   Vilka anser du är plaggets viktigaste egenskaper vid ett klädköp?

```{=html}
<!-- -->
```
-   Kan du berätta hur shopping såg ut för dig när du växte upp?

```{=html}
<!-- -->
```
-   På ditt jobb eller skola, upplever du en kultur om hur man ser ut?
    > (Vilken roll upplever du att kläderna spelar? Vad tycker du om
    > det?)

MODE

-   Hur skulle du beskriva din relation till mode?

```{=html}
<!-- -->
```
-   Vilka affärer gillar du?

```{=html}
<!-- -->
```
-   Var handlar du dina kläder?

```{=html}
<!-- -->
```
-   Hur blir du inspirerad?

```{=html}
<!-- -->
```
-   Vilka egenskaper söker du hos ett plagg när du handlar kläder?
    > (Vilka attribut är viktiga vid ett beslut?)

HÅLLBART MODE

-   Hur ser du på hållbarhet inom modevärlden?

```{=html}
<!-- -->
```
-   Beskriv en situation där du kommit i kontakt med hållbart mode? (Har
    > du någon gång handlat från en hållbarhetskollektion? Hur kommer
    > det sig?)

```{=html}
<!-- -->
```
-   Kan du berätta något positivt som du associerar till hållbart mode?

```{=html}
<!-- -->
```
-   Kan du berätta något negativt som du associerar till hållbart mode?

```{=html}
<!-- -->
```
-   När det gäller hållbarhet och mode, hur tror du det ser ut idag
    > jämfört med för några år sedan?

```{=html}
<!-- -->
```
-   Finns det känslor du förknippar hållbara kläder med?
